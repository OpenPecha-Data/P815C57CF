ཡིན་པར་མི་འགྱུར་རོ་ཞེ་ན།

 སྒྲར་སྣང་བ་ནི་དོན་དུ་སྣང་བ་དང་འབྲེལ་བར་སྣང་བས་སྒྲས་དབེན་པའི་དོན་དེ་ནི་སྒྲ་དང་འབྲེལ་བའི་སྣང་བའི་ཡང་གཟུང་ཡུལ་དུ་འགལ་ཏེ། རྣམ་པ་མི་མཐུན་པའི་ཕྱིར་རོ། །དེའི་སྟོབས་ཀྱིས་ཞེས་བྱ་བ་གཟུང་བའི་དོན་དེ་ལས་སྐྱེས་པ་ཡང་དོན་གཞན་གྱི་རྣམ་པ་དང་འབྲེལ་བར་རིགས་པ་མ་ཡིན་ཏེ། དེ་དང་མི་མཐུན་པའི་རྣམ་པ་ཅན་གྱིས་ཀྱང་དེ་གཟུང་ཡུལ་དུ་བྱེད་ན། སེར་པོར་སྣང་བས་ཀྱང་དཀར་པོ་གཟུང་ཡུལ་དུ་བྱེད་པར་ཐལ་བའི་ཕྱིར་རོ། ། ལྔ་པ་རྣམ་པར་རྟོག་པ་སྲིད་པའི་ཡུལ་སྟོན་པ་ནི་རྣམ་པར་རྟོག་པ་ཅན་ནི་ཞེས་བྱ་བའོ། ། དེ་ཡང་ལྔས་སྟོན་ཏེ། རྟོག་པའི་ངོ་བོ་དང༌། མཚན་ཉིད་དང༌། ངེས་པར་བྱེད་པ་དང༌། ངེས་པར་བྱེད་པའི་རྒྱུ་གསུམ་དང༌། ངེས་པར་བྱེད་པ་ལ་ཧ་ཅང་ཐལ་བ་སྤང་བའོ། ། ངོ་བོ་ནི་ཡིད་ཀྱི་རྣམ་པར་ཤེས་པ་སྟེ་ཞེས་བྱ་བའོ། ། མཚན་ཉིད་ནི་རྣམ་པར་རྟོག་པ་ཅན་ཞེས་བྱ་བ་སྟེ། སྔ་ཕྱི་དང་སྒྲ་དོན་སྲེ་བའམ། དེ་དག་འདྲེས་པར་སྣང་དུ་རུང་བ་ཅན་ནོ། ། འདིའི་ངེས་པར་བྱེད་པ་ནི་དབང་པོའི་དོན་མ་ངེས་པར་འཛིན་པ་ཅན་ཞེས་བྱ་བ་སྟེ། སྣང་བ་ངེས་པ་མེད་པ་ཅན་ཞེས་བྱ་བའི་དོན་ཏོ། ། དེ་ཉིད་ག་ལས་ཞེ་ན། དོན་གྱི་ནུས་པ་ཉེ་བ་ལ་ལྟོས་པ་མེད་པར་ཞེས་བྱ་བ་སྟེ། སྣང་བ་ངེས་པའི་རྒྱུ་མེད་པར་ཞེས་བྱ་བའི་ཐ་ཚིག་གོ། འདི་ནི་ངེས་བྱེད་ཀྱི་རྒྱུ་གསུམ་གྱིས་དང་པོར་མ་ངེས་པར་འཛིན་པའི་ཤེས་བྱེད་ཀྱི་རྒྱུའོ། ། འོ་ན་དེ་རྒྱུ་གང་ལས་སྐྱེ་ཞེ་ན། རྣམ་པར་རྟོག་པའི་བག་ཆགས་ཀྱིས་ཀུན་ནས་བསླངས་པ་ལས་ཞེས་བྱ་བ་སྟེ། འདི་ནི་རྒྱུ་གཉིས་པ་སྟེ། མ་ངེས་པར་འཛིན་པ་སྐྱེ་བའི་རྒྱུའོ། ། དོན་གྱི་དབང་གིས་མི་སྐྱེ་བའི་བག་ཆགས་ཀྱི་དབང་གིས་སྐྱེ་ན། དབང་པོའི་དོན་འཛིན་པའི་རྒྱུ་ག་ལས་ཞེ་ན། ཉམས་སུ་མྱོང་བ་དང་འབྲེལ་བ་ལས་ཞེས་བྱ་བ་སྟེ། འདིས་ནི་ངེས་པར་བྱེད་པའི་རྒྱུ་གསུམ་པ་དབང་པོའི་དོན་དུ་འཛིན་པར་བྱེད་པའི་རྒྱུའོ། ། གལ་ཏེ་མ་རིག་པའི་བག་ཆགས་དང་མྱོང་བའི་བག་ཆགས་ལས་མ་ངེས་པ་དང་དབང་པོའི་དོན་དུ་འཛིན་པ་ཡིན་ན་རྣམ་པར་རྟོག་པ་ཐམས་ཅད་བག་ཆགས་གཉིས་དང་འབྲེལ་བར་ཁྱད་པར་མེད་པའི་ཕྱིར།

ཐམས་ཅད་ཀྱིས་ཐམས་ཅད་འཛིན་པར་ཐལ་ཏེ། རྒྱུ་གཉིས་ལས་སྣང་བ་མ་ངེས་པར་འགྱུར་བའི་ཕྱིར་རོ་ཞེ་ན། རྣམ་རྟོག་གི་མཚན་ཉིད་ངེས་པར་བྱེད་པའི་རྒྱུ་དབང་པོའི་དོན་མ་ངེས་པར་འཛིན་པ་ཉིད་ལ་ཧ་ཅང་ཐལ་བ་སྤང་བའི་དོན་དུ་བརྗོད་པ་ནི། འགའ་ཞིག་དང་འབྲེལ་བ་ལས་ལྷན་ཅིག་གམ་སོ་སོར་འཛིན་པར་བྱེད་དོ་ཞེས་བྱ་བའོ། ། འདིས་ནི་སྣང་བའི་ནུས་པ་ངེས་པ་མེད་ཀྱང་སྣང་བ་ཉིད་ནི་མྱོང་བའི་ཁྱད་པར་ལས་ངེས་པ་ཡིན་ནོ། ། ཞེས་སྣང་བ་ཉིད་ངེས་པའི་རྒྱུ་བརྗོད་དོ། ། འདི་ལ་སློབ་དཔོན་ཆོས་མཆོག་འཆད་པ་ནི། དོན་གྱི་མཐུ་ཡིས་ནི། ཡང་དག་སྐྱེ་བ་ཡིན་ཕྱིར་རོ་ཞེས་བྱ་བའི་གཏན་ཚིགས་ཀྱི་དོན་ཁོ་ན་ཞེས་བྱ་བའི་ངེས་པར་གཟུང་བ་ཁོ་ན་ཡོད་པར་འཕངས་པ་སྒྲས་མ་བསྐྱེད་པའི་ཕྱིར་ཞེས་བྱ་བའོ། ། འདིའི་ཁྱབ་བྱེད་མེད་པའོ། ཁྱབ་བྱེད་མི་དམིགས་པ་འདིའི་ཁྱབ་པ་སྤྱིར་སྟོན་པ་ནི། གང་ཕྱིར་ཞེས་བྱ་བ་ལ་སོགས་པའོ། ། མ་གྲུབ་པ་སྤང་བ་ནི། གང་གིས་ཞེས་བྱ་བ་ནས་མ་ཡིན་ནོ་ཞེས་བྱ་བའི་བར་རོ། ། མ་ངེས་པ་ཉིད་དངོས་སུ་སྤོང་བ་ནི་རིགས་པའི་ཆོས་འདི་ནི་ཞེས་བྱ་བ་ལ་སོགས་པ་སྟེ། གལ་ཏེ་སྒྲའི་སྣང་བ་སྤྱིར་སྒྲས་བསྐྱེད་པར་བྱ་བ་མ་ཡིན་ན། སྒྲའི་འབྲས་བུ་མ་ཡིན་པ་ལ་ཡང་སྣང་བར་འགྱུར་བ་ཞིག་ན་སྒྲའི་འབྲས་བུར་གྲུབ་པ་ནི་སྒྲའི་འབྲས་བུ་མ་ཡིན་པ་ལ་སྣང་བ་མི་སྲིད་དོ། ། ཞེས་བྱ་བའི་དོན་ཏོ། ། དེའི་ཕྱིར་ཞེས་བྱ་བ་ལ་སོགས་པས་ནི་འགལ་བས་ཁྱབ་པ་དམིགས་པའི་གཏན་ཚིགས་ཀྱིས་ཀྱང་སྒྲའི་སྣང་བ་འགོག་པའོ། ། དེ་ལ་དང་པོ་ནི་ཉེ་བར་གནས་པའི་དོན་ཆོས་ཅན་རང་གི་ཤེས་པ་ལ་སྒྲའི་སྣང་བ་གཏོད་པར་མི་བྱེད་དེ། རང་གི་སྣང་བ་གཏོད་པའི་རྒྱུ་ཡིན་པའི་ཕྱིར་རོ་ཞེས་བྱ་བའོ། ། རང་གི་སྣང་བའི་རྒྱུ་ཡིན་པ་ལ་ནི་གཞན་གྱིས་བསྐྱེད་པར་བྱ་བའི་སྣང་བ་ལས་ཐ་དད་པར་བྱེད་པས་ཁྱབ་སྟེ། དེ་ལྟ་མ་ཡིན་ན་རྒྱུ་ཐ་དད་པ་ཐ་དད་པར་བྱེད་པ་མ་ཡིན་པས་མཐའ་དག་གི་སྣ་ཚོགས་རྒྱུ་མེད་པར་ཐལ་བའི་ཕྱིར་རོ།

། གལ་ཏེ་སྒྲའི་སྣང་བ་ཡང་དེས་བྱེད་ན་ནི་སྒྲ་བསྐྱེད་པར་བྱ་བ་ལས་ཐ་དད་བྱེད་པ་མ་ཡིན་པས་འགལ་བས་ཁྱབ་པ་དམིགས་པའོ། ། འདི་དོན་དམ་པར་ན་དགག་པར་བྱ་བ་སྒྲའི་སྣང་བ་གཏོད་པ་ལ་ནི་ཐ་དད་པར་བྱེད་པ་མ་ཡིན་པས་ཁྱབ་ལ། དེ་དང་འགལ་བ་ནི་ཐ་དད་པར་བྱེད་པ་ཉིད་ཡིན་ཞིང་དེས་ཁྱབ་པ་ཡང་རང་གི་སྣང་བའི་རྒྱུ་ཡིན་པས་ཁྱབ་བྱེད་འགལ་བས་ཁྱབ་པ་ཡིན་ཡང་ལྡོག་པ་ཁྱབ་བྱ་ཁྱབ་བྱེད་གཅིག་ཏུ་བྱས་ནས་འགལ་བས་ཁྱབ་པ་དམིགས་པར་བརྗོད་དེ། ཐ་སྙད་སླ་བའི་ཕྱིར་རོ། ། གཉིས་པ་ནི་དེའི་སྟོབས་ལས་སྐྱེས་པའི་ཞེས་བྱ་བ་ལ་སོགས་པའོ། ། རྣམ་པར་ཤེས་པ་ནི་སྐྱེད་བྱེད་མ་ཡིན་པའི་སྣང་བ་དང་ལྡན་པ་མ་ཡིན་ཏེ། སྣང་བའི་རྒྱུ་ལས་སྐྱེས་པའི་ཕྱིར་རོ། ། གལ་ཏེ་སྐྱེད་བྱེད་མ་ཡིན་པའི་དོན་སྣང་བ་ན་ནི། སྐྱེད་བྱེད་གཞན་གྱིས་འབྲས་བུ་ལས་ཐ་དད་པར་མི་འགྱུར་ལ། དེ་ལྟར་ན་ཡང་བསྐྱེད་བྱ་སྐྱེད་བྱེད་འཇིག་པར་འགྱུར་རོ། ། དེས་ན་དགག་པར་བྱ་བ་སྐྱེད་བྱེད་མ་ཡིན་པའི་དོན་སྣང་བའི་རང་བཞིན་ནི་སྐྱེད་བྱེད་དེའི་འབྲས་བུ་མ་ཡིན་པ་དང་འདྲ་བ་ཡིན་ལ། དེ་དང་འགལ་བ་ནི་དེས་མ་བྱས་པ་དང༌། མི་འདྲ་བ་དེས་ཁྱབ་པ་ནི་སྣང་བའི་རྒྱུ་ལས་སྐྱེས་པ་ཡིན་པས་སྔ་མ་ལྟར་འགལ་བས་ཁྱབ་པ་དམིགས་པའོ་ཞེས་བྱ་བའི་དོན་ཏོ། ། སྤྱིའི་དོན་ནི་མིག་དང་རྣ་བ་དང་སྣ་དང་ལྕེ་དང་ལུས་ཀྱི་དབང་པོ་ལས་སྐྱེས་པའི་ཤེས་པ་ནི་ཆོས་ཅན་དེ་དག་གི་མིང་སྣང་བ་མེད་དེ། དེ་དག་གི་མིང་གིས་མ་བསྐྱེད་པའི་ཕྱིར་རོ་ཞེས་བྱ་བ་ཁྱབ་བྱེད་མེད་པའི་དོན་ཏོ། ། རྗོད་བྱེད་ཀྱང་སྒྲ་རང་གི་མཚན་ཉིད་ལ་འདོད་ཀྱི། སྤྱི་ནི་མ་ཡིན་ཏེ། དབང་པོའི་བྱ་བ་མེད་པ་ལ་ཞེས་བྱ་བ་དང༌། ཟློས་པར་ཐལ་བའི་ཕྱིར་དང༌། ཡི་གེའི་དོན་མ་ཡིན་པའི་ཕྱིར་རོ་ཞེའོ། ། འདི་ལ་དཔྱད་དེ། དང་པོ་ཁྱབ་བྱེད་མི་དམིགས་པའི་ཁྱབ་པ་མེད་པ་དང༌། ཕྱོགས་ཆོས་མེད་པ་དང་མ་ངེས་པ་སྤངས་པ་ཡང་མི་འགྲུབ་བོ། ། དང་པོ་ནི་ཤེས་པ་ལ་སྐྱེད་བྱེད་མ་ཡིན་པ་སྣང་བ་མེད་པས་ཁྱབ་པ་གང་གི་ཕྱིར་ཞེས་བྱ་བ་ལ་སོགས་པས་སྒྲུབ་ན།

དེ་མི་འཐད་དེ། ཟླ་བ་གཉིས་སུ་སྣང་བ་ལ་སོགས་པ་ལ། སྐྱེད་བྱེད་མ་ཡིན་པའི་དོན་གཞན་སྣང་བས་སོ། ། འོན་ཏེ་ཚད་མའི་ཤེས་པ་ལ་སྐྱེད་བྱེད་མ་ཡིན་པ་མི་སྣང་ངོ་ཞེས་སྒྲུབ་ན། དེ་ཡང་མི་འཐད་དེ། མདུན་གྱི་བུམ་པ་ལ་མི་སླུ་བའི་ཤེས་པ་ལ་ནམ་མཁའི་རབ་རིབ་ཀྱི་རྣམ་པར་སྣང་བས་སོ། ། རབ་རིབ་ལ་ལྟོས་ཏེ་ཚད་མ་མ་ཡིན་ན། མིང་ལ་ལྟོས་ཏེ་ཡང་ཚད་མ་ཡིན་པས་ན། དབང་པོའི་ཤེས་པ་ནི་དོན་གྱི་མིང་མི་སྣང་སྟེ། མིང་ལ་ཚད་མ་ཡིན་པ་དང་མིང་ལས་མ་སྐྱེས་པའི་ཕྱིར་ཞེས་བྱ་བའི་གཏན་ཚིགས་མ་གྲུབ་བོ། ། གཞན་ཡང་དངོས་སུ་མ་སྐྱེས་པའམ། བརྒྱུད་ནས་མ་སྐྱེས་པ་ཞིག་མི་སྣང་བའི་རྟགས་སུ་འདོད། དང་པོ་ལྟར་ན་རྗེས་སུ་དཔག་པས་མ་ངེས་ཏེ། རང་གི་གཞལ་བྱ་ལས་དངོས་སུ་མ་སྐྱེས་པ་དང༌། དེ་ལ་ཚད་མ་ཡིན་ཡང་དེའི་རྣམ་པ་སྣང་བའི་ཕྱིར་རོ། ། གཉིས་པ་ལྟར་ན་མ་གྲུབ་སྟེ། མིང་གི་རྣམ་པ་ཅན་གྱི་སྒྲ་རང་གི་མཚན་ཉིད་ལས་ཉན་པའི་ཤེས་པ་དེས་དེ་མ་ཐག་པའི་རྐྱེན་བྱས་པས་གཟུགས་ལ་སོགས་པའི་ཤེས་པ་སྐྱེ་བའི་ཕྱིར་རོ། ། གང་གིས་ཞེས་བྱ་བ་ལ་སོགས་པས་ཀྱང་མ་གྲུབ་པ་སྤང་བ་མི་འགྲུབ་སྟེ། དེ་ལ་ཡོད་པ་དང་དེའི་བདག་ཉིད་ཀྱི་མིང་མེད་པས་དེས་མ་བསྐྱེད་དུ་ཆུག་ཀྱང༌། མིང་ཐ་དད་པར་ཡོད་པས་བསྐྱེད་པ་ཅིས་འགོགདེ་མ་བཀག་པར་ནི་མྱིང་ལས་མ་སྐྱེས་པ་མི་འགྲུབ་བོ། ། སྒྲའི་རྣམ་པ་ཅན་དུ་མ་དམིགས་པས་སོ་ཞེ་ན། དམ་བཅས་པ་དང་རྟགས་ཕན་ཚུན་བརྟེན་པར་འགྱུར་རོ། ། རིགས་པའི་ཆོས་འདི་ཞེས་བྱ་བ་ལ་སོགས་པས་མ་ངེས་པ་སྤང་བར་ཡང་མི་ནུས་ཏེ། ཅི་འདིས་སྣང་བ་དངོས་སུ་དོན་གྱི་འབྲས་བུར་རམ། འོན་ཏེ་བརྒྱུད་པས་དོན་གྱི་འབྲས་བུར་སྒྲུབ་གྲང༌། དང་པོ་ནི་མི་རུང་སྟེ། དོན་དུ་སྣང་བ་མི་སླུ་བ་ཅན་ཡིན་པས་དངོས་སུ་དོན་གྱི་འབྲས་བུར་མ་ངེས་ཏེ། རྗེས་སུ་དཔག་པས་མ་ངེས་པའི་ཕྱིར་རོ། ། བརྒྱུད་པས་སྒྲའི་སྣང་བ་དོན་གྱི་འབྲས་བུར་བསྒྲུབས་པ་ནི་མ་ངེས་པ་སྤང་མི་ནུས་ཏེ།

གཏན་ཚིགས་ནི་དངོས་སུ་མིང་ལས་མ་བསྐྱེད་པ་ཡིན་པས། དབང་པོའི་ཤེས་པ་དངོས་སུ་མིང་ལས་མ་བསྐྱེད་པ་དང༌། བརྒྱུད་པའི་མིང་གི་འབྲས་བུ་སྣང་བ་མི་འགལ་བའི་ཕྱིར་རོ། ། མ་འཁྲུལ་བའི་སྣང་བ་ཞེས་ཁྱད་པར་དུ་བྱས་ན་དངོས་ཀྱི་འབྲས་བུ་ལ་མི་འཁྲུལ་ཞེ་ན། དོན་གྱི་འབྲས་བུར་མ་གྲུབ་ན་མ་འཁྲུལ་བར་མི་འགྲུབ་བོ། ། དོན་ཐ་དད་པ་ལ་མི་འཁྲུལ་བ་ནི་དེའི་འབྲས་བུས་སྒྲུབ་པ་འབྲས་བུར་ཡང་དེས་སྒྲུབ་པས་སོ། ། དེས་ན་བཤད་པ་སྔ་མ་ལྟར་ངེས་པར་བྱའོ། ། ད་ནི་མི་མཐུན་ཕྱོགས་མིང་དང་འབྲེལ་བར་སྣང་བ་ལ་གཟུང་ཡུལ་གྱི་དོན་གྱི་ནུས་པ་ལྟོས་པ་མེད་པས་ཁྱབ་པར་སྟོན་པ་ནི། གཞན་ཡང་ཞེས་བྱ་བའོ། ། དོན་གྱི་ནུས་པ་ལ་ལྟོས་པ་ནི་གཉིས་ཏེ། གཟུང་ཡུལ་དེ་རང་ཉིད་ཀྱི་ནུས་པ་ལྟོས་པ་དང༌། གཟུང་ཡུལ་གྱི་རྒྱུན་གྱི་ནུས་པ་ལ་ལྟོས་པའོ། ། དེ་གཉིས་ཀ་ལ་ཡང་བརྗོད་པ་སྣང་བ་ལྡོག་གོ ། དང་པོ་ནི་རྣམ་པ་བཞིས་ཤེས་པར་བྱ་སྟེ། བརྗོད་པ་སྣང་བ་བརྡ་དྲན་པ་ལ་ལྟོས་པ་དང༌། བརྡ་དྲན་པ་དོན་གྱི་ཕན་འདོགས་པས་བྱས་པ་དང༌། དེ་ཡང་དོན་དེ་ཉིད་ཀྱི་ཕན་འདོགས་པས་བྱས་པ་དང༌། དེ་ཉིད་ཀྱི་ཕན་པས་བྱས་པའི་དྲན་པ་དེ་བར་ཆད་དུ་གྲུབ་པའོ། ། དང་པོ་ནི་གང་གི་ཕྱིར་ནས་སྒྲ་གཞན་བཞིན་ནོའི་བར་རོ། ། གཉིས་པ་ནི་དོན་གྱི་ནས་མི་རིགས་ཏེའི་བར་རོ། ། འདིས་ནི་དྲན་པ་ལ་ལྟོས་ཀྱང་དྲན་པ་པ་དང་དོན་ལྷན་ཅིག་ཏུ་བྱེད་པར་རྟོགས་པ་སྤངས་སོ། ། གསུམ་པ་ནི་དེ་དེས་མ་བྱས་ན་ཞེས་བྱ་བ་ནས་ཕྱིར་རོའི་བར་རོ། །འདིས་ནི་དོན་གྱི་ཕན་པ་ལ་ལྟོས་ཀྱང་བར་ཆོད་མ་ཡིན་ཏེ། དོན་གྱི་སྐད་ཅིག་དང་པོས་དྲན་པ་སད་ལ། གཉིས་པ་དང་དྲན་པས་དབང་པོའི་བློ་བསྐྱེད་དོ་ཞེས་རྟོགས་པ་སྤངས་སོ། ། བཞི་ནི་དེས་ན་ཞེས་བྱ་བ་ལ་སོགས་པའོ། ། འོ་ན་དབང་པོའི་ཤེས་པའི་གཟུང་ཡུལ་གྱི་སྐད་ཅིག་གི་རྒྱུན་ལས་དབང་པོའི་བློ་སྐྱེ་བས་དོན་ལ་ལྟོས་སོ་སྙམ་ན། དེ་དགག་པའི་དོན་དུ་དེའི་ཕྱིར་ཞེས་སྨོས་ཏེ།

གཟུང་བ་ཉིད་རྒྱུ་མ་ཡིན་ན། དེས་དེའི་རྒྱུན་རྒྱུ་ཡིན་པ་དགག་པ་གྲུབ་བོ་ཞེས་བྱ་བའི་དོན་ཏོ། ། འདིར་འཐད་པ་འདི་ལྟར་དགོད་དེ། སྔར་དབང་པོའི་བློའི་སྐྱེད་བྱེད་མ་ཡིན་པར་གྲུབ་པ་དང་རང་བཞིན་ཁྱད་པར་ཅན་གྱི་དོན་གྱི་སྐད་ཅིག་ཕྱི་མ་ནི་ཆོས་ཅན་དབང་པོའི་བློ་སྐྱེད་པར་མི་བྱེད་དེ། ཉེ་སྦྱོར་ཏེ་འབྲས་བུ་སྐྱེད་པ་ལ་ནུས་པ་ལ་འཇུག་པ་ཁྱད་པར་མེད་པའི་ཕྱིར་ཏེ། ནུས་པ་ཁྱད་པར་མེད་པའི་ཕྱིར་རོ་ཞེས་བྱ་བའི་དོན་ཏོ། ། འདི་ནི་རྩ་བའི་གཏན་ཚིགས་སོ།། འདིའི་ཁྱབ་པ་ཇི་ལྟར་ཞེ་ན། ནུས་པ་ནི་འབྲས་བུའི་རྒྱུ་མཚན་ཡིན་པས་འབྲས་བུ་ཁྱད་པར་ཡོད་ན་ཁྱད་པར་ཡོད་པས་ཁྱབ་སྟེ། དེ་ལྟ་མ་ཡིན་ཏེ་ནུས་པ་འདྲ་ཡང་འབྲས་བུ་མི་འདྲ་ན་ནུས་པ་འབྲས་བུའི་རྒྱུ་མཚན་གཞན་ལ་མི་ལྟོས་པ་ཉིད་མ་ཡིན་པར་འགྱུར་རོ། ། དེས་ན་འབྲས་བུ་འདྲ་བ་ཅན་གྱི་དོན་གྱི་སྐད་ཅིག་ཕྱི་མ་འབྲས་བུ་དང་ལྡན་ན་སྔ་མ་ཡང་དེ་དང་ལྡན་པར་འགྱུར་ལ། སྔ་མ་འབྲས་བུ་དང་མི་ལྡན་པར་དངོས་སུ་སྨྲ་བས་ནི་དེ་བཀག་པའི་ཕྱིར་གཅིག་ལ་དུས་གཅིག་ཏུ་ཆོས་འགལ་བ་སྒྲུབ་པར་འགྱུར་རོ། ། དེས་ན་ནུས་པ་འདྲ་བ་ནི་འབྲས་བུ་དང་ལྡན་པ་དང་མི་ལྡན་པར་འདྲ་བས་ན་ཁྱབ་པ་གྲུབ་བོ། ། འོ་ན་གཏན་ཚིགས་ཇི་ལྟར་གྲུབ་ཅེ་ན། སྐྱེད་བྱེད་མ་ཡིན་པའི་སྐད་ཅིག་དང་རང་བཞིན་གྱི་ཁྱད་པར་འདྲ་བའི་ཕྱིར་རོ། ། ཆོས་ཅན་གྱི་ཁྱད་པར་རྟགས་སུ་བཟུང་བས་དམ་བཅའ་བ་རྟགས་སུ་བྱས་པ་ཡང་ཡིན་ཏེ། གོང་བུ་རྭ་ཅན་འདི་ནི་རྟ་མ་ཡིན་ཏེ། རྭ་ཅན་ཡིན་པའི་ཕྱིར་ཞེས་བྱ་བ་བཞིན་ནོ། ། འདིའི་གཏན་ཚིགས་ཀྱི་གཏན་ཚིགས་སོ། ། འདིའི་ཕྱོགས་ཆོས་གང་གིས་ངེས་ཞེ་ན། རང་བཞིན་གྱི་ཁྱད་པར་མ་དམིགས་པའི་མངོན་སུམ་མམ། རྗེས་སུ་འགྲོ་བ་དང་ལྡོག་པ་ལས་གང་གིས་འབྲས་བུ་ལ་ཉེ་བར་སྦྱོར་བའི་རང་བཞིན་གྱི་ཁྱད་པར་དེ་འདྲ་བར་མངོན་སུམ་གྱིས་གྲུབ་པ་ཡིན་ནོ། ། དོན་འདི་ཉིད་འགྲེལ་པར་གསལ་བར་བྱེད་པ་ནི། བདག་ཉིད་ཐ་དད་པ་མེད་པས་ཞེས་བྱ་བ་ལ་སོགས་པའོ།

། དོན་འདི་ཊཱིཀྐ་ནས་རྣམ་པ་བཞིས་སྟོན་ཏེ། ཕྱོགས་ཆོས་མདོར་བསྟན་པ་དང༌། ཁྱབ་པ་མདོར་བསྟན་པ་དང༌། ཕྱོགས་ཆོས་སྒྲུབ་པ་དང༌། ཁྱད་པར་སྒྲུབ་པའོ། ། དང་པོ་ནི་རྗེས་སུ་འགྲོ་བ་དང་ཞེས་བྱ་བ་ནས་ཁྱད་པར་མེད་པ་ཡིན་ནོའི་བར་རོ། ། གཉིས་པ་ནི་དེས་སྣང་ཞེས་བྱ་བ་ནས་ཐམས་ཅད་ཀྱང་ཡིན་ནོའི་བར་རོ། ། གསུམ་པ་ནི་འདི་ལ་འབྲས་བུ་ཞེས་བྱ་བ་ནས་མིག་ལ་སོགས་པ་བཞིན་ནོའི་བར་རོ། ། འདིས་ནི་ཚོགས་པའི་མཚན་ཉིད་ཀྱིས་སྔ་མ་དང་ཕྱི་མ་རང་བཞིན་འདྲ་བ་དང༌། ཚོགས་པར་བྱེད་པའི་མཚན་ཉིད་ཀྱིས་རྒྱུ་མི་འདྲ་བར་བསྟན་པ་ནི་མི་འཐད་དེ། ཚོགས་པ་ནི་དངོས་པོ་མ་ཡིན་པའི་ཕྱིར་རོ། ། དེས་ན་གཏན་ཚིགས་མ་གྲུབ་བོ་ཞེས་རྟོག་པ་སྤངས་སོ། ། ཚོགས་པའི་གནས་སྐབས་ཀྱི་རང་བཞིན་གྱི་ཁྱད་པར་དང་ནུས་པ་རྒྱུ་འདྲ་བར་བསྟན་པས། བཞི་པ་ཁྱབ་པ་སྒྲུབ་པ་ནི། དེ་ལ་རེ་ཞིག་ཅེས་བྱ་བ་ལ་སོགས་པའོ། ། འདིར་རྣམ་པར་རྟོག་པ་གཉིས་ཏེ། འབྲས་བུ་ལ་ཉེ་བར་སྦྱོར་བར་མཐོང་བའི་ཁྱད་པར་དང་ལྡན་པ་ཁོ་ན་ལ་ནུས་པ་གནས་སམ། འོན་ཏེ་གཞན་ལ་ཡང་གནས། ཕྱི་མ་ལྟར་ན་འབྲས་བུ་ཡང་གཞན་ལ་དམིགས་པར་ཐལ་ལོ་ཞེས་སྟོན་པ་ནི། གང་གི་ཕྱིར་ནས་འོད་ཀྱི་དཀྱིལ་འཁོར་འཁོར་བཞིན་ནོའི་བར་རོ། ། དེ་ལྟར་ནུས་པ་གཞན་ལ་གནས་པ་བཀག་ནས། རང་བཞིན་གྱི་ཁྱད་པར་ལ་གནས་པའི་ནུས་པ་དེ་དང་རྒྱུ་གཅིག་པར་སྒྲུབ་བོ། ། དེ་ཡང་རང་གི་ངོ་བོའི་རྒྱུད་ཙམ་ནུས་པའི་རྒྱུ་ཡིན་པ་དགག་པ་དང༌། རང་བཞིན་གྱི་ཁྱད་པར་གྱི་རྒྱུ་བརྒྱུད་པ་གཞན་ནུས་པའི་ཡང་རྒྱུར་སྒྲུབ་པའོ། ། དང་པོ་ཡང་བཞི་སྟེ། ཉེར་ལེན་ཙམ་ལས་བྱུང་ན་དེས་བསྐྱེད་པར་བྱ་བའི་ངོ་བོ་ཙམ་ནུས་པར་ཐལ་བ་དང༌། དེ་ལྟར་འདོད་ན་དངོས་དང་བརྒྱུད་པའི་ནུས་པའི་རྣམ་དབྱེ་བ་འགལ་བ་དང༌། དེ་ཉིད་ལ་འཁྲུལ་བ་སྤང་བ་དང༌། འཇུག་བསྡུ་བའོ། ། དང་པོ་ནི་མིག་གི་ཁྱད་པར་ཞེས་པ་ནས་རང་གི་རྒྱུད་ལས་བྱུང་བ་ཡིན་ནོའི་བར་རོ། ། གཉིས་པ་ལ་གཉིས་ཏེ། ནུས་པའི་རྒྱུ་ལ་རང་བཞིན་གྱི་ཁྱད་པར་མེད་པ་དང༌།

ཡུལ་དང་དུས་ཐ་དད་པ་ཙམ་ནུས་པའི་རྒྱུ་མ་ཡིན་པ་ལས། དང་པོ་ནི་འདི་སྙམ་དུ་ཞེས་བྱ་བ་ནས་ཐལ་བར་འགྱུར་རོའི་བར་ཡིན་ལ། གཉིས་པ་ནི་རྒྱུད་གཅིག་ལས་ནས་འཁྲུལ་བ་ཡོད་པ་མ་ཡིན་ནོའི་བར་རོ། ། གསུམ་པ་འཁྲུལ་བ་སྤང་བ་ལ་གཉིས་ཏེ། རང་གི་རྒྱུ་ལ་རང་བཞིན་གྱི་ཁྱད་པར་ཡོད་པས་འཁྲུལ་བ་མེད་པ་དང༌། རང་གི་རྒྱུད་ཀྱི་འབྲས་བུ་མ་ཡིན་པས་འཁྲུལ་བ་མེད་པའོ། ། དང་པོ་ནི་གལ་ཏེ་དེ་ལྟ་ན་ཞེས་བྱ་བ་ནས་བཤད་པ་ཡིན་ནོའི་བར་རོ། ། གཉིས་པ་ནི་འགའ་ཞིག་ཏུ་ཞེས་པ་ནས་ས་བོན་བཞིན་ནོའི་བར་རོ། ། མཇུག་བསྡུ་བ་ནི་དེ་ཕྱིར་ནས་ཐ་དད་པར་བྱེད་པ་མ་ཡིན་པའི་ཕྱིར་རོའི་བར་རོ། ། རང་བཞིན་གྱི་ཁྱད་པར་གྱི་རྒྱུ་བརྒྱུད་པ་གཞན་ནུས་པའི་ཡང་རྒྱུར་སྒྲུབ་པ་ནི་རྣམ་པ་ལྔས་སྟོན་ཏེ།

 མ་མཐོང་བ་རྒྱུར་བརྟག་པར་མི་ནུས་པ་དང༌། འབྲས་བུ་དང་པོའི་ནུས་པའི་རྒྱུ་གཏན་ལ་དབབ་པ་དང༌། གཉིས་པའི་ནུས་པའི་རྒྱུ་གཏན་ལ་དབབ་པ་དང༌། རྒྱུ་འདྲ་བ་ལས་བྱུང་བའི་ནུས་པ་མི་འདྲ་བ་དགག་པ་དང༌། མཇུག་བསྡུ་བའོ། ། དང་པོ་ནི་ཧ་ཅང་ཐལ་བར་འགྱུར་བ་ནས་བརྟག་པར་ནུས་པ་མ་ཡིན་ནོའི་བར་རོ། ། གཉིས་པ་ནི་དེས་ན་ནས་ཡིན་ལའི་བར་རོ། ། གསུམ་པ་ནི་གང་གི་ཚེ་ནས་འཆད་པར་འགྱུར་རོའི་བར་རོ། བཞི་པ་ནི་གང་གི་ཚེ་ནས་མ་མཐོང་ངོའི་བར་རོ། ། ལྔ་པ་ནི་དེའི་ཕྱིར་ཞེས་པ་ནས་སོ། ། འདི་མཐའ་དག་གི་དོན་བསྡུས་པ་ནི་འདི་ཡིན་ཏེ། ནུས་པ་ཅན་གྱི་ཁྱད་པར་འདྲ་ན་ནུས་པ་མི་འདྲ་བ་ནི་འགལ་ཏེ། རྒྱུ་ཐ་མི་དད་པའི་ཕྱིར་རོ། ། འདྲ་བ་དང་མི་འདྲ་བ་ནི་འགལ་ཏེ། རྒྱུ་ཐ་མི་དད་པའི་ཕྱིར་རོ། ། འདྲ་བ་དང་མི་འདྲ་བ་ནི་རྒྱུ་འདྲ་བ་དང་མི་འདྲ་བས་བྱས་པས། གལ་ཏེ་སྔ་མ་དང་ཕྱི་མའི་སྐད་ཅིག་རྣམས་སུ་རང་བཞིན་གྱི་ཁྱད་པར་འདྲའང་ནུས་པ་མི་འདྲ་ན། དེའི་རྒྱུ་ཡང་འདྲ་བ་དང་མི་འདྲ་བར་ཐལ་བས་ཐ་དད་པར་འགྱུར་རོ། ། རྒྱུ་གཅིག་པར་ཡང་འགྲུབ་སྟེ། དེས་ན་ཁྱབ་པ་གྲུབ་བོ། ། རྒྱུ་གཅིག་པར་ཇི་ལྟར་གྲུབ་ཅེ་ན། རེ་ཞིག་ནུས་པ་ཅན་རང་བཞིན་གྱི་ཁྱད་པར་དང་ལྡན་པ་ལས་གཞན་ལ་ནུས་པ་གནས་པ་ནི་མ་ཡིན་ཏེ། དེ་ལ་འབྲས་བུ་མཐོང་བར་ཐལ་བས་སོ། ། རང་བཞིན་གྱི་ཁྱད་པར་ཅན་ཉིད་ལ་གནས་ན་ཡང་དེའི་རྒྱུ་གང་ཡིན། ཉེ་བར་ལེན་པ་ཙམ་ནི་མ་ཡིན་ཏེ། འབྲས་བུ་རང་གི་ངོ་བོ་ཙམ་ལ་ནུས་པ་ཡོད་པར་ཐལ་བའི་ཕྱིར་རོ། ། དངོས་དང་བརྒྱུད་པའི་ནུས་པ་དག་ནུས་པར་འདྲ་བས་ངོ་བོ་ཙམ་ནུས་པར་ཐལ་བ་མ་ཡིན་ཏེ། འདོད་པ་མ་ཡིན་ནོ་ཞེ་ན། དེ་ལ་ན་ནུས་པ་ལ་དངོས་ཀྱི་རྒྱུད་པའི་རྣམ་དབྱེ་མེད་པར་ཐལ་ཏེ། རང་གི་རྒྱུ་རང་བཞིན་ཁྱད་པར་མེད་པ་ལས་བྱུང་བའི་ཕྱིར་རོ། ། སྐད་ཅིག་ཐ་དད་པས་ནུས་པའི་རྣམ་པར་དབྱེ་བར་འགྱུར་བས་ལྡོག་པ་ལ་ཐེ་ཚོམ་ཟ་བའི་མ་ངེས་པ་ཡིན་ནོ་ཞེ་ན། སྐད་ཅིག་གི་རྣམ་པར་དབྱེ་བ་ནི་རྗེས་སུ་འགྲོ་བ་དང་ལྡོག་པ་ལས།

འབྲས་བུ་རང་བཞིན་མི་འདྲ་བའི་རྒྱུ་མ་ཡིན་པར་རྟོགས་པའི་ཕྱིར་རོ། ། འོ་ན་བྱི་བའི་དུག་ལ་སོགས་པའི་ནུས་པ་ལ་ཡང་སྔ་ཕྱི་ཐ་དད་པ་མེད་པར་ཐལ་ཏེ། རྒྱུ་རང་བཞིན་འདྲ་བ་ལས་བྱུང་བའི་ཕྱིར་རོ་ཞེ་ན་མ་ཡིན་ཏེ། རང་གི་རྒྱུད་རྒྱུར་ཁས་བླངས་ཀྱང་རྒྱུའི་རང་བཞིན་མི་འདྲ་བས་གཏན་ཚིགས་ཀྱི་ངོ་བོ་མ་གྲུབ་པའི་ཕྱིར་དང༌། རང་བཞིན་གྱི་རྒྱུད་ཀྱིས་ངེས་པས། གཏན་ཚིགས་ཀྱི་ཁྱད་པར་རང་གི་རྒྱུད་ལས་བྱུང་བ་ཉིད་མ་གྲུབ་པའི་ཕྱིར་རོ། ། འོ་ན་རྒྱུར་གྱུར་པས་བསྐྱེད་པར་བྱ་བའི་འབྲས་བུ་ནུས་པ་ཡིན་ཡང་རྒྱུ་འདྲ་བ་ལས་འབྲས་བུ་ནུས་པར་རབ་འབྲིང་ཐ་དད་པ་ཡོད་པ་བཞིན་དུ་འདིར་ཡང་འགྱུར་རོ། ། དེ་ལ་དེ་ལྟར་རྒྱུད་གཞན་གྱིས་ངེས་ན་མིག་གི་ཤེས་པ་ལ་ནུས་པ་དང་དྲན་པ་ལ་ནུས་པ་ཡང་རྒྱུད་གཞན་ཁོ་ན་ལས་ངེས་པ་ཡིན་ནོ། ། རྒྱུད་གཞན་གཅིག་ལས་ཀྱང་མྱོང་བའི་ནུས་པ་དང་དྲན་པའི་ནུས་པ་ཐ་དད་པའི་ནུས་པ་འགལ་ན། རྒྱུད་གཞན་གཅིག་ལས་དངོས་དང་བརྒྱུད་པའི་ནུས་པ་ཡང་ཇི་ལྟར་མྱི་འགལ་ཞེས་རྒོལ་ན། འདིར་ལན་འདི་ལ་རྒྱུད་གཞན་གྱིས་དེ་ལྟར་ངེས་པ་ཡིན་ཏེ། ནུས་པའི་རིགས་འདྲ་བ་དག་གཅིག་གིས་འཕེན་པ་མི་འགལ་བའི་ཕྱིར་དང༌། རིགས་གཅིག་པ་ཉིད་ཀྱང་འབྲས་བུ་གཅིག་ལ་ནུས་པའི་ཕྱིར་རོ། ། སྔ་མ་དང་ཕྱི་མར་ནུས་པ་རབ་འབྲིང་ཐ་དད་པ་ནི་ཚོགས་པ་དེ་ཉིད་ཀྱི་ནང་གི་ཁྱད་པར་ལས་ཡིན་ཏེ། ཉེ་བར་ཚོགས་བྱེད་ལས་བྱུང་བ་དང༌། ཚོགས་པ་ལས་བྱུང་བའི་ནུས་པ་ཐ་དད་པར་གྲུབ་ལ། དེ་ལས་ཀྱང་དེའི་འབྲས་བུ་གཉིས་ཐ་དད་ཅིང༌། དེ་ལས་ཀྱང་དེའི་འབྲས་བུ་ཐ་དད་པས་སོ། །མྱོང་བའི་ནུས་པ་དང་དྲན་པའི་ནུས་པ་རིགས་མི་འདྲ་བ་དག་ནི་རྒྱུད་གཞན་གཅིག་གིས་བྱེད་པ་འགལ་བ་ཡིན་པས་མི་མཚུངས་སོ། ། ཡང་ན་རྒྱུད་གཞན་གཅིག་གིས་འཕངས་པའི་ནུས་པ་དང་པོ་ནས་ཐ་མའི་བར་དུ་ཁྱད་པར་མེད་མོད་ཀྱི། འབྲས་བུ་ཉེ་བ་དང་མི་ཉེ་བའི་དུས་ཙམ་གྱིས་ཐ་དད་པར་ཟད་དེ། དཔེར་ན་གཤེད་མའི་སྐྱེས་བུ་གསད་པར་བྱ་བ་དང་གོམ་པ་རེ་ཉེའང་ནུས་པ་འཕེལ་བ་ནི་མེད་པ་བཞིན་ནོ།

། དེས་ན་ཡུལ་དང་དུས་མི་འདྲ་བར་སྐྱེས་པའི་སྐད་ཅིག་རྣམས་དུས་ཅིག་ཏུ་ཡོད་པར་གྱུར་པའི་འབྲས་བུ་ལ་ལྟོས་ནས་ནུས་པ་ཐ་མི་དད་ཀྱང༌། ཡུལ་དང་དུས་ཀྱིས་ཆོད་པ་དང༌། མ་ཆོད་པ་ལ་ལྟོས་ནས་རབ་འབྲིང་ཐ་སྙད་དུ་བྱེད་པར་ཟད་དོ། ། དེ་ལྟ་ན་ཡང་ཐམས་ཅད་འཐད་དོ། ། དཔྱད་པར་བྱེད་པ་ཉིད་ཡིན་ན་ནི་ཐ་དད་པ་མེད་པར་ཐལ་བའི་ཕྱིར་རོ་ཞེས་བྱ་བ་ནི། ཡིད་ཀྱི་བློའི་དཔྱོད་པའི་མཚན་ཉིད་ཅི་ལྟ་བུ་ཡྀན་པ་དེ་ལྟར་དབང་པོའི་ཤེས་པའི་དཔྱོད་པ་ཡང་ཐལ་བར་འགྱུར་ཏེ། དཔྱོད་པའི་མཚན་ཉིད་གཞན་མི་འཐད་པའི་ཕྱིར་རོ། ། དེས་ན་དོན་ནི་དབང་པོའི་བློ་ནི་ཡིད་ཀྱི་བློ་དང་དཔྱོད་པའི་ཐ་སྙད་དུ་བྱ་བའི་རྒྱུ་མཚན་ཐ་མི་དད་པར་ཐལ་ཏེ། ཉེ་བར་མི་གནས་པའི་དོན་འཛིན་པའི་མཚན་ཉིད་ཀྱིས་དཔྱོད་པར་བྱེད་པ་ཉིད་ཡིན་པའི་ཕྱིར་རོ་ཞེས་བྱ་བའི་དོན་ཏོ། ། ཐལ་འགྱུར་གཉིས་ལས་དང་པོ་སྟོན་པ་ནི། དེ་ནི་རྟོགས་པས་བསླང་ན་ཡང་ཞེས་བྱ་བའོ། ། གཏན་ཚིགས་གཅིག་ཉིད་དམ་པ་གཉིས་ལ་བཀོད་པའོ། ། དེས་ན་ལྡོག་པའི་རང་རྒྱུད་ནི་གཉིས་སུ་འགྱུར་རོ། ། མ་ཡིན་ཏེ། བརྡ་མ་མཐོང་བ་ལ་མེད་པས་ཞེས་བྱ་བ་ལ་སོགས་པའི་དོན་ནི། སློབ་དཔོན་ཆོས་མཆོག་ལྟར་ན་དོན་ཉེ་བ་ནི་མ་མཐོང་བཞིན་དུ་སྒྲ་དྲན་པའི་བག་ཆགས་སད་པའི་རྒྱུ་མ་ཡིན་ཏེ། དེའི་འབྲེལ་བ་ནི་རང་གི་ངོ་བོ་མེད་པ་ཞེས་བྱ་བས་འཕངས་དོན་དམ་པར་སྒྲ་དང་མ་འབྲེལ་བའི་ཕྱིར་རོ། ། འོ་ན་དོན་ཉེ་བས་བྱས་པའི་ནང་གི་རྣམ་པར་འགྱུར་བ་མེད་པར་ཡང་སྒྲའི་ཁྱད་པར་དྲན་པར་མི་རིགས་ཏེ་ཞེས་བྱ་བ་འགལ་ལོ། ། ཞེ་ན། དེ་ནི་སྒྲ་དོན་གྱི་འབྲེལ་ཁས་བླངས་པ་ཡིན་པས་སོ། ། འདིར་ནི་དངོས་པོ་ཇི་ལྟ་བ་བཞིན་ཡིན་ནོ། ། འོ་ན་དངོས་པོ་ལ་འབྲེལ་བ་ཡོད་པ་དེ། འབྲེལ་ཟླ་མ་མཐོང་བཞིན་དུ་དྲན་པ་སད་པའི་རྒྱུ་མཚན་ཡིན་ནམ་མ་ཡིན། ཕྱི་མ་ལྟར་རྒྱུ་མཚན་མ་ཡིན་པ་བཀག་པས་རྒྱུ་མཚན་ཅན་མ་ཡིན་པ་འགོག་པ་ཧ་ཅང་ཐལ་བར་འགྱུར་རོ། ། དང་པོ་ལྟར་ན་མེ་དང་དུ་བ་དག་ཀྱང་མ་མཐོང་བ་ཕན་ཚུན་དྲན་པ་སད་པའི་རྒྱུར་འགྱུར་རོ་ཞེ་ན།

འབྲེལ་བ་དངོས་པོ་ལ་ཡོད་པ་ནི་གཉིས་ཏེ། ཤེས་པའི་ཡུལ་དུ་གྱུར་པ་ལ་མ་ལྟོས་པ་དང་ལྟོས་པའོ། ། དང་པོ་ནི་ཇི་སྐད་བཤད་པའི་རྒྱུ་མཚན་མ་ཡིན་ལ། གཉིས་པ་ནི་ཡིན་ནོ། ། སྒྲ་དོན་ཡང་གལ་ཏེ་དོན་དམ་པར་འབྲེལ་བ་ཡོད་ན། ཤེས་པའི་སྤྱོད་ཡུལ་དུ་གྱུར་པ་ལ་ལྟོས་པ་ཡིན་ཏེ། ཤེས་པའི་ཡུལ་དུ་གྱུར་པའི་སྒྲས་དོན་ཤེས་པའི་ཡུལ་དུ་སྒྲུབ་པ་ནི་བརྗོད་བྱ་རྗོད་བྱེད་ཀྱི་འབྲེལ་བ་ཡིན་པའི་ཕྱིར་རོ། ། དེས་ན་སྐྱོན་མེད་དོ། ། དོན་དམ་པར་སྒྲ་དང་མ་འབྲེལ་བ་ཉིད་ག་ལས་ཞེ་ན། བརྡ་མ་མཐོང་བ་ལ་མེད་པས་ཞེས་བྱ་བས་དེ་སྒྲུབ་པ་པོ་ཞེས་པའོ། ། འདིར་རྒྱུ་མཚན་ནི་གཉིས་ཏེ། སྐྱེ་བའི་དང༌། རྣམ་པར་འཇོག་པའི་རྒྱུའོ། ། དེ་གཉིས་ཀ་མེད་པ་ཡིན་ཡང་མི་རྟག་པ་མེད་པ་ནི་བྱས་པ་མེད་པ་ལ་རྟགས་ཡིན་ཏེ། ཁྱབ་བྱེད་ཡིན་པས་སོ། ། དེས་ན་ཧ་ཅང་ཐལ་བ་མེད་དོ། ། གཞན་ཡང་དོན་ཉེ་བས་ནང་གི་རྣམ་པར་འགྱུར་པ་སད་པའི་རྒྱུ་མ་ཡིན་ན། དོན་གྱི་མཐུས་བསྐྱེད་པའི་གཏན་ཚིགས་ཀྱི་ཁྱབ་པ་ཚད་མ་ཅན་མ་ཡིན་པར་ཐལ་བར་འགྱུར་རོ། ། གཞན་ཡང་མ་མཐོང་བར་དྲན་པའི་བག་ཆགས་སད་པའི་རྒྱུ་མ་ཡིན་པ་ལ་འབྲེལ་མེད་པ་རྟགས་སུ་ལེན་ན། ཅི་འབྲེལ་བ་འགའ་ཡང་མེད་པའམ། འོན་ཏེ་བརྗོད་བྱ་རྗོད་བྱེད་ཀྱི་འབྲེལ་བ་མེད་པ་ཅིག་ཡིན་གྲང༌། དང་པོ་ནི་མ་གྲུབ་སྟེ། དོན་ལས་དེ་མཐོང་བ། དེ་ལས་སྒྲ་དྲན་པ། དེ་ལས་སྒྲ་སྐྱེ་བའི་ཕྱིར་རོ། ། དེའི་ཕྱིར་འབྲེལ་བ་མེད་པ་ཉིད་སྒྲུབ་པ་ལ་བརྡ་མ་མཐོང་བ་ལ་མེད་པ་ཡང་མ་ངེས་པར་འགྱུར་ཏེ། དོན་མཐོང་བ་སྒྲའི་རྒྱུ་ཡིན་པས་སྒྲ་དང་འབྲེལ་བ་ལ་ཡང་བརྡ་མ་མཐོང་བ་མེད་པ་ཉིད་ཡོད་པའི་ཕྱིར་རོ། ། གཉིས་པ་ཡང་མི་རུང་སྟེ། དོན་དམ་པར་སྒྲ་དང་བརྗོད་བྱ་བརྗོད་བྱེད་ཀྱི་འབྲེལ་བ་མེད་ཀྱང་དྲན་པའི་བག་ཆགས་སད་པའི་རྒྱུ་ཡིན་པ་ཅི་འགལ་ཏེ། འདྲ་བ་དང་འབྲེལ་བ་གཞན་ཡང་བརྗོད་བྱ་རྗོད་བྱེད་ཀྱིས་མ་འབྲེལ་བ་གཞན་ལ་དྲན་པའི་ས་བོན་སད་པའི་རྒྱུད་མཐོང་བའི་ཕྱིར་ཏེ།

བ་གླང་ལས་བ་མེན་དྲན་པའམ་དུ་བ་ལས་མེ་དྲན་པ་བཞིན་ནོ། ། ཡང་ན་དོན་མཐོང་བ་ཉིད་ཀྱིས་མ་ངེས་ཏེ། དེ་ནི་སྒྲའི་བརྗོད་བྱ་མ་ཡིན་ཡང་སྒྲ་ལ་དྲན་པ་སད་པའི་རྒྱུ་མཐོང་བའི་ཕྱིར་རོ། ། གལ་ཏེ་དེ་ལྟ་བུ་ནི་མཐོང་བ་ལ་ལྟོས་ནས་གཞན་ལ་བག་ཆགས་སད་པའི་རྒྱུ་ཡིན་ཡང༌། འདིར་ནི་མ་མཐོང་བཞིན་དུ་ཞེས་བྱ་བས་མཐོང་བ་ལ་མ་ལྟོས་པར་དྲན་པའི་ས་བོན་སད་པའི་རྒྱུ་ཡིན་པ་འགོག་པས་མ་ངེས་པ་མ་ཡིན་ནོ་ཞེ་ན། དེ་ལྟ་ན་ཡང་མ་མཐོང་བར་དྲན་པའི་བག་ཆགས་སད་པའི་རྒྱུ་ཡིན་པ་ལ་འབྲེལ་བས་ཁྱབ་པ་མ་དམིགས་པས་ལྡོག་པའི་འབྲེལ་བ་མ་གྲུབ་པ་ནི་དགག་པའི་རྟགས་སུ་མི་རུང་ངོ༌། ། འདི་ལྟར་མ་མཐོང་བར་གཞན་ལ་དྲན་པའི་འདུ་བྱེད་སད་པའི་རྒྱུར་གྱུར་པའི་དོན་ནི་འགའ་ཡང་མ་རྟོགས་སོ། ། དེས་ན་སློབ་དཔོན་ཆོས་མཆོག་གི་བཤད་པ་ནི་ནོར་བ་ཡིན་ནོ། ། འོ་ན་འདིའི་དོན་ཅི་ལྟར་ཡིན་ཞེ་ན། ཉེ་བར་གནས་པའི་དོན་ནི་མ་མཐོང་བར་དྲན་པ་སད་པའི་རྒྱུ་མ་ཡིན་ཏེ། དོན་དང་སྒྲ་དྲན་པ་སད་པ་དེའི་བསྐྱེད་བྱ་དང་སྐྱེད་བྱེད་ཀྱི་འབྲེལ་བ་ནི་རང་གི་ངོ་བོ་མེད་པ་ཞེས་བྱ་བ་གོམས་པ་ལ་མ་ལྟོས་པར་རང་རྒྱུ་དུ་མ་གྲུབ་པའི་ཕྱིར་རོ། ། དེ་ཅི་ལྟར་ཞེ་ན། བརྡ་མ་མཐོང་བ་ལ་མེད་པས་སྟེ། བརྡ་གོམས་པར་བྱས་པ་ཁོ་ན་ལ་ཡོད་པའི་ཕྱིར་རོ། ། བརྡ་མ་མཐོང་བ་ལ་མེད་མོད། བརྡའི་རྒྱུ་ལས་དོན་ཉིད་སད་བྱེད་ཀྱི་ནུས་པ་དང་ལྡན་པར་བསྐྱེད་པས་ན་འབྲེལ་བ་ནི་གོམས་ལས་འགྱུར་བ་མ་ཡིན་ཏེ། ཡང་ནས་ཡང་དུ་མ་གོམས་ཀྱང་ལན་ཅིག་མཐོང་བས་ཕྱི་རོལ་གྱི་རང་བཞིན་དུ་སྐྱེད་པའི་ཕྱིར་རོ། ། གོམས་པ་ལ་ལྟོས་པ་ན་ཕྱི་རོལ་གྱི་ཆོས་ཉིད་མ་ཡིན་གྱི། སྐྱེས་བུའི་སྤོབས་པའི་ནུས་པ་ཡིན་པས་སྐྱེས་བུའི་ཆོས་སུ་འགྱུར་བའི་ཕྱིར་རོ་ཞེས་དོགས་ན། སྐྱེས་བུའི་འདོད་པའི་དབང་གིས་ནི་ཞེས་སྨོས་ཏེ། དེས་ནི་ཕྱི་རོལ་གྱི་དོན་གཞན་དུ་འགྱུར་བ་མ་ཡིན་པའི་ཕྱིར་རོ། ། རྣམ་པར་རྟོག་པའི་གནས་སྐབས་ཀྱི་གསལ་བར་ཚོར་བ་དོན་ཡིན་པ་འགོག་པའི་ཚད་མ་ཉམས་སུ་མྱོང་བ་ཉིད་ཡིན་པར་སྟོན་པ་ནི།

ནང་དུ་ཡོངས་སུ་གསལ་བའི་ཕྱིར་དང་ཞེས་བྱ་བའོ། ། ཉམས་སུ་མྱོང་བ་དེ་ཅི་རང་རིག་པའམ་གཞན་རིག་པ་ཡིན་ཞེས་རྣམ་པར་མ་དཔྱད་པར་མཐོང་བ་ཙམ་ཚད་མར་བྱས་པའོ། ། འདི་ལ་རིགས་པའི་འཐད་པ་ཡང་སྟོན་པ་ནི། འདོད་པའི་དབང་གིས་སྐྱེ་བ་དང་འགག་པར་མི་རིགས་པའི་ཕྱིར་རོ། །ཞེས་བྱ་བ་སྟེ། དོན་ཡིན་ཞེས་བྱ་བ་ནི་ལྷག་མའོ། ། གཏན་ཚིགས་ཀྱི་དོན་ནི་རྟོགས་པའི་གནས་སྐབས་ཀྱི་གསལ་བར་ཚོར་བ་ནི་དོན་མ་ཡིན་ཏེ། རང་གི་ངོ་བོ་འདོད་པ་ཙམ་གྱིས་སྐྱེ་བ་དང་འགག་པའི་ཕྱིར་རོ། ། ཅི་མྱོང་བ་དང་འཐད་པའི་ཚད་མའི་དོན་ཙམ་འགོག་གམ། རང་གི་རྒྱུད་ལས་ཕྱི་རོལ་དུ་གྱུར་པ། དང་པོ་ནི་མི་རུང་སྟེ་འདོད་པའི་དབང་གིས་སྐྱེ་བ་དང་འགག་པའི་ལུས་དང་ངག་གི་རིག་བྱེད་ལ་ཡང་ཡོད་པས་སོ། ། གཉིས་པ་ལྟར་ན་ནང་གི་དོན་འགོག་པའི་རིགས་པ་བརྗོད་པར་བྱ་བར་ཐལ་བའི་ཕྱིར་རོ། ། ཐུན་མོང་མ་ཡིན་པར་རིག་པར་བྱ་བ་ཞེས་བྱ་བ་ལ་སོགས་པའི་རིགས་པ་གཞན་ཡང་ཕྱོགས་དང་པོ་ལ་བརྗོད་པར་རིགས་པ་ཅི་སྟེ་འཇོག་ན། འདིར་དོན་ཙམ་འགོག་པ་ལ་ལུས་དང་ངག་གི་རྣམ་པར་རིག་བྱེད་ཀྱིས་མ་ངེས་པ་ནི་མ་ཡིན་ཏེ། དེ་དག་གི་རང་གི་ངོ་བོ་འདོད་པ་ཙམ་གྱིས་འཇུག་པ་དང་ལྡོག་པ་མ་ཡིན་པ་སྟེ། ལུས་ཀྱི་སྐད་ཅིག་སྔ་མ་ལས་སོགས་པ་རྒྱུ་གཞན་ལ་ལྟོས་པའི་ཕྱིར་རོ། ། སྒྲ་ཡང་གནས་དང་བྱེད་པ་འཕྲད་པ་ལ་སོགས་པ་ལུས་ཀྱི་སྐད་ཅིག་གཞན་ལ་ལྟོས་ནས་རང་གི་ངོ་བོ་རྗེས་སུ་འཇུག་པ་དང་ལྡོག་པ་ཡིན་ནོ། ། གནས་དང་བྱེད་པ་ཀུན་ནས་སློབ་པའི་རླུང་ཡང་ལུས་ཀྱི་འབྱུང་བ་ཆེན་པོ་སྔ་མ་ལ་ལྟོས་པ་ཡིན་ནོ། ། འོ་ན་རྣམ་པར་རྟོག་པའི་གསལ་བར་ཚོར་བ་ཡང་རྣམ་པར་རྟོག་པ་ཇི་ལྟ་བ་བཞིན་ཡིན་ལ། རྣམ་པར་རྟོག་པ་ཡང་རང་གི་བག་ཆགས་ལ་ལྟོས་ཀྱི། འདོད་པ་ཙམ་ལས་ངོ་བོ་མི་འགྲུབ་པས་གཏན་ཚིགས་མ་གྲུབ་པར་འགྱུར་རོ། ། འོན་ཏེ་བག་ཆགས་ཉིད་འདོད་པ་ཡིན་ན་འདོད་པ་ལོག་པ་བག་ཆགས་ཆད་པར་ཐལ་ལོ་ཞེ་ན། འདིར་བག་ཆགས་དང་འདོད་པ་ཐ་དད་ཀྱང་རྣམ་པར་རྟོག་པའི་རང་གི་ངོ་བོ་ནི་འདོད་པ་ཙམ་ལ་རག་ལས་པ་ཡིན་གྱི་རྒྱུ་གཞན་ལ་ལྟོས་པ་ནི་མ་ཡིན་ཏེ།

བག་ཆགས་ནི་ཁྱད་པར་གྱི་རྒྱུ་ཡིན་པའི་ཕྱིར་ལ། འདོད་པ་ནི་དེ་མ་ཐག་པའི་རྐྱེན་ཡིན་པས་རང་གི་ངོ་བོ་རྒྱུ་ཡིན་པའི་ཕྱིར་རོ།། ཡང་ན་བག་ཆགས་ཀྱང་འདོད་པ་ཉིད་ཡིན་ཏེ། འདོད་པ་དང་དུས་མཉམ་པ་ནི་འདོད་པ་ཉིད་ལ་གནས་པའོ། ། འདོད་པ་ལྟོས་པ་ནི་རྟེན་གཞན་ལ་འཕོ་བས་ཆད་པར་ཐལ་བ་ཡང་མ་ཡིན་ནོ། ། དེ་ལྟ་ན་འདོད་པ་དང་བག་ཆགས་ཐ་དད་པ་དང་གཅིག་པའི་ཕྱོགས་གཉིས་ཀ་ལ་ཡང་མི་འཐད་པ་མེད་དོ་ཞེས་གནས་སོ། ། རྣམ་པར་རྟོག་པའི་ཁྱད་པར་ནི་འདོད་པ་ལས་ལྡོག་པར་མི་ནུས་ཏེ། བླུན་པོ་ཉིད་ལྡོག་ཅིང་མཁས་པ་འཇུག་པར་འདོད་ཀྱང་དེ་ལྟར་མི་འགྲུབ་པའི་ཕྱིར་རོ། ། འདིས་ནི། དེ་ནི་རྟོག་པས་བསླང་ན་ཡང༌། ། འདོད་པས་འཇུག་དང་ཞེས་བྱ་བ་ལ་ཡང་བལྟ་བར་བྱའོ། ། བདེ་བ་ལ་སོགས་པ་མྱོང་བ་ཡང་བློ་ཡིན་ལ། ཞེས་བྱ་བའི་དོན་ནི་གཉིས་ཏེ། ཕན་པ་དང་གནོད་པ་ཞེས་བྱ་བ་བདེ་བ་དང་སྡུག་བསྔལ་མྱོང་བ་ལས་གཞན་དེའི་འབྲས་བུ་ཚིམ་པ་དང་གདུང་བའི་མཚན་ཉིད་ཅན་ལ་བརྗོད་པ་དང༌། བདེ་བ་དང་སྡུག་བསྔལ་མྱོང་བ་ཉིད་ལ་བརྗོད་པའོ། ། དང་པོ་ལྟར་ན་རྣམ་པར་རྟོག་པ་བཞི་སྟེ། བདེ་སྡུག་ཡོད་པ་ཙམ་མམ། རང་དབང་ཡོད་པའམ། ཡོད་པར་རྟོགས་པ་ཙམ་མམ། རང་ལ་ཡོད་པར་རྟོགས་པ་ཞིག་དངོས་སུ་ཚིམ་པའི་རྒྱུ་ཡིན། དང་པོ་ནི་མ་ཡིན་ཏེ། ཀུན་གྱི་བདེ་བས་ཚིམ་པར་ཐལ་བའི་ཕྱིར་རོ། །གཉིས་པ་ལྟར་ན་ཡང་དེ་བཞིན་ཏེ། བདེ་བ་དང་སྡུག་བསྔལ་བདག་ལ་རྟག་ཏུ་ཡོད་པས་དུས་གཅིག་ཏུ་ཚིམ་པ་དང་གདུང་བ་ལ་སོགས་པར་ཐལ་བའི་ཕྱིར་རོ། ། གསུམ་པ་ལྟར་ན་རྣལ་འབྱོར་པ་གཞན་གྱི་བདེ་སྡུག་རྟོགས་པས་ཀྱང་ཚིམ་པ་དང་གདུང་བར་ཐལ་བའི་ཕྱིར་རོ། ། བཞི་པ་ལྟར་ན་བདེ་སྡུག་རིག་པར་བྱེད་པ་དང༌། དེ་འབྲེལ་བར་འཛིན་པ་ན་རང་ཡང་བཟུང་བས་རང་རིག་པར་གྲུབ་བོ། ། བཤད་པ་གཉིས་པོ་ལྟར་ན་བདེ་བ་ལ་སོགས་པ་མྱོང་བ་ཡང་བློ་ཡིན་ལ། བློ་དེའང་ལྐོག་ཏུ་གྱུར་པའི་ཕྱིར།ལྐོག་ཏུ་གྱུར་པའི་བློའི་ཡུལ་བདེ་བ་ལ་སོགས་པ་དེ་ལས་ཕན་པ་དང་གནོད་པ་ཞེས་བྱ་བ་བདེ་བ་མྱོང་བ་དང་སྡུག་བསྔལ་མྱོང་བར་མི་འགྱུར་ཏེ།དམིགས་པ་མ་རྟོགས་པར་ཡུལ་མི་རྟོགས་པའི་ཕྱིར་ན་གཞན་གྱིས་མྱོང་བའི་བདེ་བ་བཞིན་ནོ་ཞེས་བྱ་བ་སྟེ་སླའོ།

། ཡུལ་གྱི་སྒོ་ནས་རྟོག་མེད་དུ་སྒྲུབ་པའི་གཏན་ཚིགས་གཉིས་ལས། དང་པོ་ནི་དབང་པོའི་ཡུལ་ནི་ཆོས་ཅན། སྒྲས་བརྗོད་པར་བྱ་བ་མ་ཡིན་ཏེ། སྒྲའི་ཤེས་པ་ལ་མི་སྣང་བའི་ཕྱིར་རོ་ཞེས་བྱ་བ་སྟེ། ཁྱབ་བྱེད་མེད་པའོ། ། དེ་སྟོན་པ་ནི། དབང་པོའི་བྱ་བ་མེད་པ་ལ་ཞེས་བྱ་བ་ལ་སོགས་པའོ། ། དེ་ནི་བརྗོད་མེད་རྟོག་བྱེད་ཡིན་ཞེས་བྱ་བ་ནི་དངོས་ཀྱི་དམ་བཅའ་བའི་ཤུགས་ཀྱིས་རྟོགས་པ་གཅིག་གི་ཡུལ་དུ་གྲུབ་པའི་དོན་བརྗོད་པ་སྟེ།

 དང་པོའི་བློ་རྟོག་མེད་དུ་སྒྲུབ་པའི་སྐབས་སུ་གཙོ་བོ་ཡིན་པའི་ཕྱིར་རོ། ། དམ་བཅའ་བའི་དོན་ཉིད་ནི་དབང་པོའི་ཤེས་པའི་རྟོགས་པར་བྱ་བ་ཉིད་ནི། སྒྲའི་བརྗོད་བྱ་མ་ཡིན་ཏེ་ཞེས་བྱ་བའོ། ། གཏན་ཚིགས་བརྗོ་པ་ནི་སྒྲ་ཡིས་བློ་ལ་སྣང་བ་མེད་པའི་ཕྱིར་ཞེས་བྱ་བ་སྟེ་སྒྲའི་ཤེས་པ་ལ་མི་སྣང་བའི་ཕྱིར་རོ་ཞེས་བྱ་བའི་དོན་ཏོ། ། དེ་ཉིད་མ་གྲུབ་བོ་སྙམ་ན། འདིར་དབང་པོའི་ཡུལ་སྒྲའི་ཤེས་པ་ལ་མི་སྣང་བ་མ་གྲུབ་ན། ཅི་དོན་ཉེ་བར་གནས་པ་ལ་དབང་པོའི་བྱེད་པ་མི་འཇུག་པའི་ཚེ། སྒྲའི་ཤེས་པ་ལ་སྣང་ངམ། འཇུག་པའི་ཚེ། དང་པོ་ནི་མི་རུང་སྟེ། དབང་པོའི་བྱ་བ་མེད་པ་ཡང་མཐོང་བ་བཞིན་སྣང་བ་མེད་པའི་ཕྱིར་རོ། ། འདིའི་དོན་ནི་དབང་པོའི་བྱ་བ་མེད་པ་ན། སྒྲའི་ཤེས་པ་ལ་སྣང་བའི་དོན་ནི། དབང་པོའི་ཡུལ་མ་ཡིན་ཏེ། མཐོང་བ་དང་མི་མཐུན་པའི་ཕྱིར་རོ། ། ཡང་ན་དབང་པོའི་ཡུལ་ནི། དབང་པོའི་བྱ་བ་མེད་པ་ན་སྒྲའི་ཤེས་པ་ལ་སྣང་བའི་རང་བཞིན་མ་ཡིན་ཏེ། རང་གི་ཤེས་པ་ལ་རྣམ་པ་གཞན་དུ་སྣང་བའི་ཕྱིར་རོ་ཞེས་བྱ་བའོ། ། རྣམ་པར་རྟོག་པ་གཉིས་པ་ནི་དང་པོ་བཀག་པས་འདི་ལྟར་གྲུབ་བོ། ། དབང་པོའི་བྱ་བ་ཡོད་པ་ན་སྒྲའི་དོན་སྣང་བའི་ཤེས་པ་ནི་དངོས་པོའི་ཡུལ་ཅན་མ་ཡིན་ཏེ། དངོས་པོ་ཡོད་པ་དང་མེད་པའི་རྗེས་སུ་མི་བྱེད་པའི་ཕྱིར་རོ། ། འདི་ལྟར་དབང་པོའི་བྱ་བ་མེད་པ་ན་སྒྲས་དེའི་དོན་སྣང་བའི་ཤེས་པ་སྐྱེད་པར་ནུས་ན། དབང་པོའི་བྱ་བ་ཡོད་པ་ན་དེའི་ནུས་པ་ཉམས་པ་མེད་པའི་ཕྱིར་སྣང་བ་དེ་སྒྲ་ཙམ་གྱིས་སྐྱེད་པས་དངོས་པོ་ལ་རག་མ་ལས་པར་གྲུབ་པའི་ཕྱིར་རོ། ། འདིའང་འགྲེལ་པར་སྟོན་པར་འགྱུར་རོ། ། འདི་ཉིད་འགྲེལ་པར་དོན་གསུམ་གྱིས་སྟོན་རྩ་བའི་དོན་ཙམ་བཞག་པས་གཏན་ཚིགས་དགོད་པ་དང༌། ཁྱབ་པ་སྒྲུབ་པ་དང༌། གཏན་ཚིགས་སྒྲུབ་པའོ། ། དང་པོ་ནི་ཡང་ཞེས་བྱ་བ་ནས་ཕྱིར་རོའི་བར་རོ། ། མངོན་སུམ་དེ་ནི་བརྗོད་དུ་མེད་པའི་ཡུལ་ཅན་ཡིན་ཏེ་ཞེས་བྱ་བ་ནི།

སྔ་མ་ལྟར་མངོན་སུམ་གྱི་ཡུལ་བརྗོད་པར་བྱ་བ་མ་ཡིན་པར་དམ་བཅའ་བའི་དོན་དུ་བྱེད་པའོ། ། གཏན་ཚིགས་ནི་སྒྲས་བློ་ལ་སྣང་བ་མེད་པའི་ཕྱིར་རོ་ཞེས་བྱ་བ་སྟེ། སྒྲའི་ཤེས་པ་ལ་མི་སྣང་བའི་ཕྱིར་རོ། ། མ་གྲུབ་པ་སྤོང་བའི་ཁྱད་པར་འགོད་པ་ནི། དབང་པོའི་བྱ་བ་མེད་པ་ལ་མཐོང་བ་བཞིན་དུ་ཞེས་བྱ་བ་ལ་སོགས་པའོ། ། གཉིས་པ་ནི་གང་གི་ཕྱིར་ནས་མ་ཡིན་ནོའི་བར་རོ། ། གསུམ་པ་ནི་རྣམ་པ་གསུམ་སྟེ། དབང་པོའི་བྱ་བ་མེད་པ་ན་སྒྲའི་ཤེས་པ་ལ་མི་སྣང་བར་སྒྲུབ་པ་དང༌། དབང་པོའི་བྱ་བ་ཡོད་པ་ན་དེ་ལྟར་སྒྲུབ་པ་དང༌། མཇུག་བསྡུ་བའོ། ། དང་པོ་ནི་སྒྲའི་ཡུལ་ཉིད་ནི་ནས་ཕྱིར་རོའི་བར་རོ། ། གཉིས་པ་ནི་དངོས་པོ་མེད་ཀྱང་ནས་རྒྱུ་མ་ཡིན་པ་ནི་ཡུལ་མ་ཡིན་ནོའི་བར་རོ། ། མ་གྲུབ་པ་སྤང་བ་སྔ་མའི་དོན་ནི། སྒྲའི་ཡུལ་ནི་དབང་པོའི་ཡུལ་དུ་གྱུར་པའི་དངོས་པོ་མ་ཡིན་ཏེ། མཐོང་བ་དང་མི་མཐུན་པའི་ཕྱིར་རོ། ། གཏན་ཚིགས་འདི་ཉིད་སྟོན་པ་ནི་དེ་དང་རྟོགས་པ་གཅིག་པའི་ཡུལ་དུ་གྱུར་པས་དེ་འཕེན་པའི་ཆོས་གཞན་བརྗོད་པ་ནི། མཐོང་བ་ལ་རྣམ་པ་གཞན་དུ་སྣང་བའི་ཕྱིར་རོ་ཞེས་བྱ་བའོ། ། མ་གྲུབ་པ་སྤང་བ་ཕྱི་མའི་དོན་ཡང་འདི་ལྟར་ཡིན་ཏེ། དབང་པོ་བྱེད་པ་འཇུག་བཞིན་པའི་བུམ་པ་ཡོད་ཀྱང་སྒྲའི་དོན་སྣང་བའི་ཤེས་པ་དེ་ནི་ཆོས་ཅན། ཕྱི་རོལ་གྱི་བུམ་པ་དེའི་བདག་ཉིད་འཛིན་པ་མ་ཡིན་ཏེ་བསྒྲུབ་པར་བྱ་བ་ཕྱི་རོལ་གྱི་བུམ་པ་ཡོད་པ་དང་མེད་པའི་རྗེས་སུ་མི་བྱེད་པའི་ཕྱིར། རྩ་བའི་གཏན་ཚིགས་དྲི་ལ་རོའི་བློ་བཞིན་དང་ཞེས་བྱ་བ་ནི་མཐུན་པའི་དཔེ། གཟུགས་ལ་མིག་གི་བློ་བཞིན་ནོ་ཞེས་བྱ་བ་ནི་མི་མཐུན་པའི་དཔེའོ། ། རེ་ཞིག་རྩ་བའི་གཏན་ཚིགས་མ་གྲུབ་པ་སྤོང་བ་ནི་འདི་ལྟར་སྦྱར་རོ། ། ཤེས་པ་དེ་ནི་མེད་པ་དང་ཡོད་པའི་རྗེས་སུ་མི་བྱེད་དེ། མེད་པའི་དོན་སྣང་བ་དང་ཁྱད་པར་མེད་པའི་ཕྱིར་རོ། ། གང་གི་སྒོ་ནས་ཁྱད་པར་མེད་ཅེ་ན། དངོས་པོ་མེད་ཀྱང་སྒྲ་ལས་བྱུང་བའི་སྣང་བ་མི་ཉམས་པས་ཏེ།

དེའི་སྒོ་ནས་སོ། ། སྒྲ་ཙམ་ལ་རག་ལས་པར་ཁྱད་པར་མེད་པའི་ཕྱིར་རོ་ཞེས་བྱ་བའི་དོན་ཏོ། ། འདི་ཉིད་ཇི་ལྟར་ཞེ་ན། དབང་པོ་བྱེད་པ་དང་བཅས་པའི་ཚེ་ན་སྒྲའི་ཤེས་པ་སྐྱེད་པའི་ནུས་པ་སྔོན་པས་མ་ཚང་བའམ་ཉམས་པར་བྱེད་པ་ནི་མི་སྲིད་དོ།། དེས་ན་དོན་ལ་མ་ལྟོས་པར་སྔོན་བཞིན་དུ་ད་ལྟར་ཡང་རང་གི་བརྗོད་བྱ་ལ་ཤེས་པ་བསྐྱེད་པར་ནུས་པས་ཤེས་པ་དེ་ཙམ་སྒྲ་ལ་རག་ལས་པར་གྲུབ་བོ། ། འོ་ན་རྩ་བའི་གཏན་ཚིགས་གྲུབ་མོད། ། དོན་གྱི་རྗེས་སུ་མི་བྱེད་པས་ཀྱང་དོན་འཛིན་པ་འགལ་བ་མ་གྲུབ་པས་མ་ངེས་སོ་སྙམ་ན། རྩ་བའི་གཏན་ཚིགས་དེའི་ཁྱབ་པ་སྒྲུབ་པ་ནི་རྣམ་པར་གཏོད་པར་ནུས་པའི་ཕྱིར་ཞེས་བྱ་བའོ། ། དེའི་བདག་ཉིད་མི་འཛིན་པ་ལས་ལྡོག་པ་ནི་མི་མཐུན་པའི་ཕྱོགས་ཡིན་ལ་དེ་ནི་འབྲས་བུས་ཁྱབ་བོ། ། འབྲས་བུའི་ཆོས་ཀྱང་རྗེས་སུ་འགྲོ་ལྡོག་གི་བྱེད་པ་ཡིན་པས། གཏན་ཚིགས་རྗེས་སུ་འགྲོ་ལྡོག་གི་རྗེས་སུ་མི་བྱེད་པ་དང་འགལ་བའི་རང་བཞིན་ཡིན་ནོ། ། དེས་ན་མི་མཐུན་པའི་ཕྱོགས་ལ་གཏན་ཚིགས་དང་འགལ་བས་ཁྱབ་པའི་ཕྱིར་ལྡོག་པ་ངེས་སོ། ། ཡང་ན་རྗེས་སུ་འགྲོ་ལྡོག་གི་རྗེས་སུ་མི་བྱེད་པ་ལ་ནི་འབྲས་བུ་མ་ཡིན་པས་ཁྱབ་སྟེ། རྗེས་སུ་འགྲོ་ལྡོག་བཀག་པ་ནི་འབྲས་བུའི་མཚན་ཉིད་བཀག་པ་ཡིན་པས། མཚན་ཉིད་མེད་པ་ལ་དངོས་པོ་མེད་པས་ཁྱབ་བོ། ། དེ་སྐད་དུ་ཡང་མཚན་ཉིད་མེད་པའི་ངོ་བོ་ནི། འགའ་གང་ན་ཡང་ཡོད་པ་མ་ཡིན་ཞེས་བཤད་པ་ཡིན་ནོ། །འབྲས་བུ་མ་ཡིན་པ་ལ་ཡང་འཛིན་པ་མ་ཡིན་པས་ཁྱབ་སྟེ། འཛིན་པའི་མཚན་ཉིད་ནི་རྣམ་པ་རྗེས་སུ་བྱེད་པའི་འབྲས་བུ་ཉིད་ཡིན་པས་འདིར་ཡང་མཚན་ཉིད་བཀག་པ་ལ་ངོ་བོ་བཀག་པས་ཁྱབ་པ་ཡིན་ནོ།། དེ་ལྟར་རྗེས་སུ་འགྲོ་བ་ངེས་པའི་དོན་འདི་ཉིད་སྟོན་པ་ན། རྟོགས་པ་གཅིག་གི་ཡུལ་ཡིན་པས་དོན་གཅིག་པ་ཡིན་པའི་ཕྱིར་རྗེས་སུ་འགྲོ་ལྡོག་གི་བྱ་བ་མ་ཡིན་པ་ལ་རྒྱུ་མ་ཡིན་པས་ཁྱབ་པ་སྟོན་པ་ནི་རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པ་ནི་རྒྱུ་མ་ཡིན་ཞིང་ཞེས་བྱ་བའོ།

། རྒྱུ་མ་ཡིན་པ་ལ་ཡུལ་མ་ཡིན་པས་ཁྱབ་པ་སྟོན་པ་ནི། རྒྱུ་མ་ཡིན་པ་ནི་ཡུལ་མ་ཡིན་ཞེས་བྱ་བའོ། ཁྱབ་པ་འདི་ཉིད་སྒྲུབ་པའི་དོན་དུ་ཡུལ་གྱི་མཚན་ཉིད་ནི་རྒྱུའི་ཁྱད་པར་ཉིད་ཡིན་པར་སྟོན་པ་ནི། རྣམ་པར་གཏོད་པའི་ནུས་པའི་ཕྱིར་ཤེས་པའི་ཡུལ་ནི་རྒྱུ་ཡིན་ན་ཞེས་བྱ་བའོ། ། དེ་ལྟར་གཏན་ཚིགས་སྒྲུབ་པ་ཉིད་མཇུག་བསྡུ་བ་སྟོན་པ་ནི་དེའི་ཕྱིར་ཞེས་བྱ་བའོ། ། ཡུལ་གྱི་སྒོ་ནས་རྟོག་མེད་དུ་དོན་གྱིས་སྒྲུབ་པའི་གཏན་ཚིགས་གཉིས་པ་ནི། དབང་པོའི་དོན་ཆོས་ཅན། ཐ་སྙད་ཀྱི་སྒྲ་བརྗོད་པར་བྱ་བ་མ་ཡིན་ཏེ་བསྒྲུབ་པར་བྱ་བ། བརྡའི་ཡུལ་མ་ཡིན་པའི་ཕྱིར་ཞེས་བྱ་བ་ཡང་ཁྱབ་བྱེད་མེད་པའོ། ། མ་གྲུབ་བོ་ཞེས་ན། བརྡའི་ཡུལ་ནི་བརྡ་བྱ་བར་ནུས་པ་དང༌། དགོས་པ་ཡོད་པས་ཁྱབ་པ་ཡིན་ན། རང་གི་མཚན་ཉིད་ལ་བརྡ་བྱར་ནི་དགོས་པ་མེད་དོ། ། ཅི་ལྟར་ཞེ་ན། གང་ལ་བརྡ་བྱས་ན་དགོས་པ་ཡོད་པ་དེ་ནི་དུས་གཞན་དུ་རྗེས་སུ་འགྲོ་བས་ཁྱབ་སྟེ། བརྡའི་དགོས་པ་ནི་དུས་གཞན་དུ་འཇུག་ལྡོག་གི་ཡུལ་དུ་བཏང་བར་རྟོགས་པ་ཁོ་ན་ཡིན་པས་སོ། ། དོན་འདི་འདི་ཉིད་སྟོན་པ་ནི་སྒྲ་སྦྱར་བ་ཡང་ཞེས་བྱ་བ་སྟེ། བརྡའི་སྒྲའི་སྒྲ་སྦྱར་བ་ཡང་ངོ༌། ། ཡང་ན་དབང་པོའི་ཡུལ་ནི་ཐ་སྙད་ཀྱི་སྒྲས་བརྗོད་པར་བྱ་བ་མ་ཡིན་ཏེ། དུས་གཞན་དུ་རྗེས་སུ་མི་འགྲཽ་བའི་ཕྱིར་རོ། ཁྱབ་པ་སྟོན་པ་ན། ཐ་སྙད་ཀྱི་སྒྲས་བརྗོད་པར་བྱ་བ་ལ་དེའི་འབྲས་བུ་རྟོགས་པའི་ཡུལ་གྱིས་ཁྱབ་ལ་སྒྲ་ལས་བྱུང་བའི་རྟོགས་པས་ཡུལ་དུ་བྱས་པ་ལ་དུས་གཞན་དུ་སྒྲ་དང་འབྲེལ་བར་གྲུབ་པ་ཡང་དུས་གཞན་དུ་རྗེས་སུ་འགྲོ་བ་ཡིན་ཏེ། དེས་ན་སྒྲས་བརྗོད་པར་བྱ་བ་ལ་དུས་གཞན་དུ་རྗེས་སུ་འགྲོ་བས་ཁྱབ་པ་གྲུབ་བོ་ཞེས་སྟོན་པ་ནི་སྒྲས་སྦྱར་བ་ཡང་ཞེས་བྱ་བ་སྟེ། ཐ་སྙད་ཀྱི་སྒྲས་སྦྱར་བའོ། ། སྔ་མ་ལྟར་ན་གཏན་ཚིགས་ཀྱི་གཏན་ཚིགས་སམ། ཕྱི་མ་ལྟར་ན་རྩ་བའི་གཏན་ཚིགས་མ་གྲུབ་པ་སྤོང་བ་ནི། འདི་ལྟར་ཞེས་བྱ་བའོ།

། ནུས་པ་དང་སྣང་བ་ལ་སོགས་པ་ཐ་དད་པའི་ཕྱིར་རོ་ཞེས་བྱ་བ་ལ། སློབ་དཔོན་ཆོས་མཆོག་ལྟར་ན་ནུས་པ་ཐ་དད་ནི་ཐ་དད་པའི་མཚན་ཉིད་ཡིན་ལ། སྣང་བ་ཐ་དད་པ་ནི་དེ་རྣམ་པར་འཇོག་པའི་ཚད་མ་སྟེ། སྣང་བ་ཙམ་ནི་ཡོད་པ་མ་ཡིན་ལ། འདིར་གཏན་ཚིགས་ཐ་དད་པར་ཡོད་པ་མ་ཡིན་པས་སོ། ། དེའང་གསུམ་གྱིས་སྟོན་ཏེ། ཐ་དད་པའི་མཚན་ཉིད་དང༌། དེ་ངེས་པར་བྱེད་པའི་ཚད་མ་དང༌། བསྒྲུབ་བྱ་སྒྲུབ་བྱེད་མི་འཐད་པ་མེད་པའོ། ། དང་པོ་ནི་འབྲས་བུ་དུ་མ་ནུས་པ་ཙམ་ནི་ནུས་པ་ཐ་དད་པའི་མཚན་ཉིད་མ་ཡིན་གྱི། འོན་ཀྱང་འབྲས་བུ་དེ་ལ་ནུས་པ་ཡོད་པ་དང་མེད་པའོ། ། ནུས་པ་གཉིས་ནི་ཡོད་པ་དང་མེད་པས་མ་ཁྱབ་པ་ན་རང་གི་ངོ་བོས་འགལ་བ་མ་ཡིན་ཏེ། ཡོད་པ་དང་མེད་པའི་ཆོས་མ་རྟོགས་པར་ཕན་ཚུན་དགག་པ་མི་འགྲུབ་པའི་ཕྱིར་རོ། ། དེས་ན་ཚད་མ་གང་གིས་དོན་གང་ཡུལ་དུ་བྱས་པ་ན། འཛིན་པ་གང་ཞིག་གདོན་མི་ཟ་བར་འགོག་པའི་འཛིན་པ་དེའི་ཡུལ་དང་ཚད་མ་དེའི་ཡུལ་ནི་དངོས་སུ་འགལ་བ་ཡིན་ལ། དེའི་ཁྱབ་བྱེད་ངེས་པ་གདོན་མི་ཟ་བར་ལྡོག་པར་བྱ་བའི་བློའི་ཡུལ་དང་ནི་དེ་བརྒྱུད་ནས་འགལ་བ་ཡིན་ནོ། ། དེ་ནས་བློའི་འཇུག་པ་ལ་ལྟོས་ཏེ་གཉིས་སུ་གནས་སོ། ། འདིར་ནི་ཕན་ཚུན་སྤངས་པའི་དངོས་འགལ་ཁོ་ན་གཅིག་དགག་པ་ལ་གཏན་ཚིགས་ཡིན་ནོ། ། དེ་ངེས་པར་བྱེད་པའི་ཚད་མ་ནི་གཉིས་ཏེ། འགལ་བའི་དོན་ངེས་པར་བྱེད་པ་དང༌། ཐ་སྙད་ངེས་པར་བྱེད་པའོ། ། དང་པོ་ནི་མངོན་སུམ་ཉིད་དོ། ། གཉིས་པ་ནི་ཐམས་ཅད་མི་དམིགས་པ་ཁོ་ན་སྟེ། མངོན་སུམ་ཙམ་དང་སྒྲུབ་པ་ཙམ་དང་སྒྲུབ་པ་ངེས་པར་བྱེད་པའི་རྗེས་དཔག་གིས་མི་ནུས་པའི་ཕྱིར་རོ། ། དེས་ན་གཞན་ལ་སྒྲུབ་པ་ནི་མི་དམིགས་པ་ཁོ་ནས་ཡིན་ནོ། ། འོ་ན་མངོན་སུམ་གྱིས་མེད་པའི་དོན་ཇི་ལྟར་འཛིན་ཏེ། མེད་པ་ལ་དབང་པོའི་བློ་མི་འཇུག་པས་སོ་ཞེ་ན། མངོན་སུམ་གྱིས་དོན་ཐ་དད་པ་ཅིག་མཐོང་བ་ན། དངོས་པོ་མེད་པ་དང་དངོས་པོ་གཞན་ཡིན་པར་སྒྲོ་འདོགས་འགོག་པའི་ཕྱིར་དེ་གཉིས་ཀྱིས་དོན་མེད་པའི་ཕྱིར་རོ།

། དེ་མཐོང་བ་ན་དེ་ཡོད་པར་ངེས་པ་ཁོ་ནས་དེ་མེད་པར་དོགས་པ་བཀག་པ་ནི་དེ་མེད་པར་ངེས་པའི་འབྲས་བུ་བྱེད་པས་དོན་གྱིས་དངོས་པོ་མེད་པ་མེད་པར་རྟོགས་པ་ཡིན་ནོ། ། དེ་བཞིན་དུ་དེ་དམིགས་པ་ཉིད་ནི་གཞན་མི་དམིགས་པ་ཡིན་ལ། གཞན་མི་དམིགས་པར་ངེས་པ་ཉིད་ཀྱིས་ཀྱང་གཞན་ཡོད་པར་དོགས་པ་བཀག་པས་མེད་པར་ངེས་པའི་འབྲས་བུ་བྱེད་པས་དོན་གྱིས་དངོས་པོ་གཞན་མེད་པར་ངེས་པ་ཡིན་ནོ། ། དེ་ལྟར་ན་མངོན་སུམ་གཅིག་གིས་རང་གི་ཡུལ་ཡོངས་སུ་གཅོད་པ་ན། དངོས་དང་བརྒྱུད་པས་འགལ་བའི་དངོས་མེད་དང་དངོས་པོ་གཞན་རྣམ་པར་གཅོད་པ་དང༌། རྣམ་པ་གཞན་ཡང་སེལ་བར་བྱེད་པ་ཡིན་ནོ། ། གཉིས་ཀའི་རྣམ་པ་ནི་གཅིག་ཏུ་ངེས་པ་འདི་མེད་པས་ཁྱབ་པའི་ཕྱིར་བརྒྱུད་འགལ་དུ་འདུས་པས་སམ། འདིའི་རང་བཞིན་ཅན་མཐའ་དག་འདིའི་ངོ་བོར་ངེས་པས་འགྲུབ་པའི་ཕྱིར་ན། འགའ་ཞིག་ཏུ་འདིའི་རང་བཞིན་འདི་ཉིད་འདི་མེད་པ་དང་མི་འགལ་ན། འདིར་ཡང་འགལ་བར་མི་འགྲུབ་པའི་ཕྱིར་དངོས་འགལ་བཀག་པས་གྲུབ་པའི་ཕྱིར་རོ། ། གལ་ཏེ་གཞན་དུ་འདི་མེད་པ་དང་གཅིག་པ་དེ་འདིའི་རང་བཞིན་ཅན་མ་ཡིན་ན་ནི་གཉིས་ཀར་མི་འགྲུབ་བོ། ། གཉིས་ཀ་མ་ཡིན་པའི་རྣམ་པ་ཡང་འདི་མེད་པས་ཁྱབ་པའི་ཕྱིར་བརྒྱུད་འགལ་དུ་འདུས་པས་སམ། འགའ་ཞིག་ཏུ་འདི་མེད་པ་བཀག་པས་འདིའི་རང་བཞིན་མི་གནས་ན་འདི་ཉིད་ཀྱང་འདིའི་རང་བཞིན་དུ་མི་གནས་པར་ཐལ་བའི་ཕྱིར་རོ། ། དེས་ན་མངོན་སུམ་མི་སྣང་བ་ཐ་དད་པ་ནི་མེད་པའི་དོན་ངེས་པའི་ཚད་མ་ཡིན་པས་འགལ་བའི་མཚན་ཉིད་ངེས་པར་བྱེད་པར་གྲུབ་བོ་ཞེའོ། ། གསུམ་པ་བསྒྲུབ་བྱ་སྒྲུབ་བྱེད་མི་འཐད་པ་སྤང་བ་ནི། ཡུལ་དང་དུས་ཐ་དད་པ་དང་འབྲེལ་བར་ཁྱད་པར་དག་ནི་ཕན་ཚུན་རྗེས་སུ་མི་འགྲོ་སྟེ། ནུས་པ་ཐ་དད་པའི་ཕྱིར་ཞེས་སྒྲུབ་པ། འགལ་བའི་ཆོས་དང་ལྡན་པར་ཁྱད་པར་མེད་པ་ལས། ཡུལ་དང་དུས་ཐ་དད་པ་ཆོས་ཅན་དུ་བྱེད་ལ། ནུས་པ་ཐ་དད་པ་གཏན་ཚིགས་སུ་བྱེད་པ་ཅི་ལྟར་འཐད་དེ་ཁྱད་པར་ལ།

ནུས་པ་ཐ་དད་པ་གཏན་ཚིགས་སུ་བྱེད་པ་ཅི་ལྟར་འཐད་དེ་ཁྱད་པར་མེད་པའི་ཕྱིར་རོ་ཞེ་ན། སྔ་མ་ནི་བརྒྱུད་འགལ་ཡིན་པས་ཆོས་ཅན་ཡིན་ལ། འདི་ནི་དངོས་འགལ་ཡིན་པས་སྒྲུབ་བྱེད་དུ་བྱེད་དོ་ཞེའོ། ། འདི་ལ་སྣང་བ་ཐ་དད་པ་འགལ་བའི་མཚན་ཉིད་མ་ཡིན་པ་ནི་མི་འཐད་དེ། ནུས་པ་ལ་མ་ལྟོས་པར་དམིགས་པར་བྱ་བ་ཡིན་པ་དང་མ་ཡིན་པ་འགལ་བས་སོ། ། གཞན་དུ་ནུས་པ་ཐ་དད་པ་འབྲས་བུ་ཐ་དད་པས་ངེས་ན་འབྲས་བུ་ཡང་ནུས་པ་ཐ་དད་པར་གཞན་ལས་ཡིན་པས་ན་ཐུག་པ་མེད་དོ། ། ཚད་མ་ཐ་དད་པ་ཉིད་ཀྱང་གང་གིས་ངེས། དེ་ལ་ཡང་ནུས་པ་ཐ་དད་ཉིད་སྒྲུབ་བྱེད་ཡིན་ན་ཐུག་པ་མེད་དོ། ། ཐ་དད་པ་དམིགས་པས་སོ་ཞེ་ན། དོན་ཡང་དེ་བཞིན་ནོ། ། དམིགས་པའི་དོན་གྱི་ཆོས་མ་ཡིན་ན་དམིགས་པར་བྱ་བ་མེད་པས་གཞལ་བྱ་དང་པོ་མེད་དོ། ། ཐ་དད་པ་ངེས་པར་བྱེད་པའི་ཚད་མ་ཡང་མངོན་སུམ་དུ་གྱུར་པ་ཕན་ཚུན་འགལ་བར་ནི་དོན་དང་ཐ་སྙད་གཉིས་ཀ་མཁས་པ་ལ་མངོན་སུམ་ཁོ་ནར་ངེས་སོ། ། མངོན་སུམ་མངོན་སུམ་མ་ཡིན་པ་དང་འགལ་བ་དེ་བཞིན་ནོ། ། མངོན་སུམ་མ་ཡིན་པ་ནི་རང་གི་ངོ་བོ་ཡང་མ་གྲུབ་ན། དེའི་ཆོས་ལྟ་མངོན་སུམ་གྱིས་ག་ལ་གྲུབ། ལྐོག་ཏུ་གྱུར་པ་རྗེས་དཔག་གིས་གྲུབ་པ་རྣམས་ཕན་ཚུན་ཐ་དད་པ་ནི་རང་བཞིན་གྱི་ཁྱད་པར་ངེས་པར་སྒྲུབ་པའི་རྗེས་སུ་དཔག་པ་ཉིད་ལས་སོ། ། མངོན་སུམ་ལས་ཐ་དད་པར་ཡང་མངོན་སུམ་གྱི་རང་བཞིན་མི་འདྲ་བར་ངེས་པའི་རྗེས་དཔག་ཉིད་ཁོ་ན་ལས་སོ། ། ཚད་མས་མ་གྲུབ་པ་རྣམས་ནི་རང་གི་ངོ་བོ་མ་གྲུབ་ན་དེའི་ཆོས་བསམ་དུའང་ཅི་ཡོད། མངོན་སུམ་གྱི་ཡུལ་དང་རྗེས་དཔག་གཞན་གྱི་ཡུལ་ལས་རང་བཞིན་ཁྱད་པར་ཅན་དུ་མ་གྲུབ་པ་ནི་ཐ་དད་པར་མི་འགྲུབ་བོ། ། དེས་ན་གཅིག་དགག་པ། གཉིས་པ་ཐ་དད་པ་ནི། རྗེས་སུ་དཔག་པས་གྲུབ་པའི་འགལ་བ་རྟགས་ཡིན་ལ། སྣང་བ་ཐ་དད་པ་ནི་མངོན་སུམ་གྱིས་གྲུབ་པའི་འགལ་བའོ། ། དེས་ན་སྐྱེ་བ་དང་འགག་པ་ལ་སོགས་པ་འགལ་བ་གཞན་དག་ཀྱང་རྟོགས་པར་འཕངས་མོད་ཀྱི།

རྗེས་དཔག་གིས་གྲུབ་པ་དང་མངོན་སུམ་གྱིས་གྲུབ་པ་ལས་མི་འདའ་བས་གཉིས་དངོས་སུ་སྨོས་པ་ཡིན་ནོ། ། ནུས་པ་ཐ་དད་པ་ཡང་རེས་འགའ་མངོན་སུམ་གྱིས་གྲུབ་པ་སྲིད་མོད་ཀྱི། ཕལ་ཆེར་རྗེས་སུ་དཔག་པས་ངེས་པའི་ཕྱིར་རྗེས་དཔག་གིས་གྲུབ་པའི་མཚོན་བྱེད་དུ་སྨོས་སོ། ། དེས་ན་དེའི་ཕྱིར་དབང་དང་ནུས་སོགས་ལ། ། དབང་པོའི་བློ་ནི་མེད་ཕྱིར་རོ་ཞེས་མངོན་སུམ་གྱི་ཡུལ་མ་ཡིན་པར་བཤད་པ་ཡིན་ནོ། ། ཧ་ཅང་ཐལ་བར་འགྱུར་ཏེ་ཞེས་བྱ་བ་ནི། གཅིག་དང་དུ་མའི་ཐ་སྙད་འཇིག་པར་འགྱུར་རོ་ཞེས་བྱ་བའི་དོན་ཏོ། ། གཅིག་གི་ཐ་སྙད་འཇིག་མོད། དུ་མའི་ཐ་སྙད་ཇི་ལྟར་འཇིག་སྙམ་ན། སློབ་དཔོན་ཆོས་མཆོག་འཆད་པ་ནི། ལན་དུ་ཐ་དད་པར་མ་རྟོགས་པས་ཞེས་བྱའོ། ། ཐ་དད་པར་རྟོགས་པར་ཁས་བླངས་ཀྱང་དེའི་ཁྱབ་བྱེད་བཀག་པས་འགྱུར་བས་སོ། ཁྱབ་བྱེད་བཀག་པ་ཉིད་སྟོན་པ་ནི། ཐམས་ཅད་ཀྱི་བདག་ཉིད་ལ་ཞེས་བྱ་བ་ལ་སོགས་པའོ། ། དོན་ནི་རྟོག་པ་དང་ལྡན་པས་ཐ་དད་པའི་ཐ་སྙད་དུ་བྱ་བ་ལ་ནི་དེ་ལྟར་བདེན་པས་ཁྱབ་ལ།

 དེ་ལ་ཡང་ཡུལ་ངེས་པའི་ངོ་བོས་ཁྱབ་སྟེ། ཐམས་ཅད་ལ་ཐམས་ཅད་ཀྱི་ཐ་སྙད་དུ་བྱས་ན་བདེན་པར་མི་འགྱུར་བས་སོ། ། ངེས་པ་ལ་ཡང་གཞན་ལས་ལྡོག་པས་ཁྱབ་བོ། ། དེས་ན་དེའི་རང་བཞིན་མ་ཡིན་པ་ལས་ལྡོག་པ་ངེས་པ་ནི་དེའི་རང་བཞིན་མ་ཡིན་པའི་མཚན་ཉིད་ངེས་དགོས་སོ།། འདིར་ནི་གལ་ཏེ་གཅིག་ཏུ་སྣང་བ་ལ་དུ་མར་དོགས་ན་གང་དུ་ཡང་གཅིག་མི་ངེས་པར་དེ་ལས་བཟློག་པའི་དུ་མ་ཡང་ངེས་པར་མི་འགྱུར་རོ། ། དེས་ན་གཅིག་དང་དུ་མ་འགལ་བས་ཕན་ཚུན་མ་ཁྱབ་ཀྱང་དེ་དག་གི་མཚན་ཉིད་ངེས་པ་ནི་ཕན་ཚུན་ཁྱབ་བོ། ། ཞེའོ། ། འདི་ནི་མི་འཐད་དེ་ཐ་དད་པར་རྟོགས་པ་ལ་གཅིག་རྟོགས་པས་ཁྱབ་ན། ཅི་རང་བཞིན་ཡིན་པས་སམ། འོན་ཏེ་རྒྱུ་ཡིན་པས་དང་པོ་ནི་མི་རུང་སྟེ། དོན་འགའ་ཞིག་རྟོགས་པ་ལ་དེའི་འགལ་ཟླ་རྟོགས་པ་རང་བཞིན་ཡིན་ན། མི་ནུས་པ་དང་མི་དགོས་པ་དང་འཆོལ་བར་ཐལ་བའོ། ། དང་པོ་ནི་བུམ་པ་གཅིག་རྟོགས་པར་བྱ་བ་ན་དེའི་ལྡོག་ཕྱོགས་བུམ་པ་མ་ཡིན་པ་གསལ་བ་མཐའ་ཡས་པས་དེ་སྙེད་རྟོགས་པ་ག་ལ་ནུས། དེས་ན་བུམ་པ་ཡང་རྟོགས་པ་མེད་པར་འགྱུར་རོ། ། འོན་ཏེ་བུམ་པ་མ་ཡིན་པའི་སྤྱི་ཙམ་རྟོགས་པས་བུམ་པ་རྟོགས་པར་ནུས་ན། འོ་ན་འདིར་ཡང་ཐ་དད་པ་བཀག་པ་ཙམ་རྟོགས་པས་ཐ་དད་རྟོགས་པའི་ཕྱིར་གཅིག་རྟོགས་ཅི་དགོས། དེས་ན་གཞུང་གི་དོན་མ་འབྲེལ་ལོ། ། གསུམ་པ་གལ་ཏེ་འགའ་ཞིག་ན་རེ། བུམ་པ་རྟོགས་པ་ལ་དེ་མེད་པ་རྟོགས་པས་ཁྱབ་སྟེ། ཡོད་པ་མེད་པའི་ཟླས་དྲངས་ཏེ་ཞེས་གསུངས་པའི་ཕྱིར་རོ་ཞེས་ཟེར་ན། དེ་ལྟར་ན་རྣམ་གཅོད་དང་ཡོངས་གཅོད་ཁྱད་པར་མེད་པས་འཆོལ་བར་ཐལ་ཏེ། དངོས་པོ་རྟོགས་པ་དང་དངོས་མེད་རྟོགས་པའི་བློ་སོ་སོར་མི་གྲུབ་བོ།། འོན་ཏེ་རྒྱུ་ཡིན་པའི་ཕྱོགས་འདོད་ན། དེའི་ཚེ་ཡང་ཕན་ཚུན་བརྟེན་པ་དང་ཐུག་པ་མེད་པར་ཐལ་ལོ། ། དེས་ན་དོན་འདི་ལྟར་ཡིན་ཏེ། བུམ་པ་འདི་བུམ་པ་ཁོ་ནའི་རང་བཞིན་གཅིག་ཏུ་མ་རྟོགས་པས་སྣམ་བུ་ལས་ཐ་དད་པར་མི་རྟོགས་ལ། དེས་ན་དུ་མར་འདོད་པ་ཡང་དུ་མར་མི་རྟོགས་ཏེ་སྣམ་བུ་ལ་བུམ་པ་ཡོད་པ་དང༌།

བུམ་པ་ལ་ཡང་སྣམ་བུ་ཡོད་པར་མ་བཀག་པར་དེ་གཉིས་ཐ་དད་པར་མི་གྲུབ་པའི་ཕྱིར་རོ་ཞེས་བྱ་བ་ཡིན་ནོ། ། དེ་ལྟར་ཡང་ཐ་དད་མེད་རིག་ཅིག་ཡིན་ན། ། དེ་ལྟར་གང་མིན་དེ་ཐ་དད། ། གྲུབ་འགྱུར་ཞེས་འཆད་པར་འགྱུར་རོ། ། རྟོག་པ་མེད་པའི་མངོན་སུམ་ཐ་སྙད་ཀྱི་ཡན་ལག་ཏུ་གྲུབ་པ་ནི། འོ་ན་ཞེས་བྱ་བ་ལ་སོགས་པའོ། ། དེ་ལྟར་གཞན་གྱིས་རང་གི་ངོ་བོ་དང་ནུས་པ་ངེས་པ་མེད་པས་འཇུག་པའི་རྒྱུ་མྱི་རུང་བར་བརྒལ་པ་ན། རང་གི་རང་ཉིད་ཀྱིས་མ་ངེས་ཀྱང༌། ངེས་པར་བྱེད་པ་མི་འགལ་བ་ནི་འདིར་དངོས་སུ་མ་བརྗོད་དོ། ། ནུས་པ་རང་ཉིད་མ་ངེས་ཀྱང་ངེས་པ་སྐྱེད་པས་འཇུག་པའི་རྒྱུར་སྟོན་པ་ནི། སྐྱོན་འདི་ནི་མེད་དེ་ཞེས་བྱ་བ་ལ་སོགས་ལ་ཡང་མཚུངས་པར་སྒྲུབ་པའི་ཕྱིར་འདིར་དོན་གསུམ་སྟོན་ཏེ། རྟོག་པ་ཡོད་མེད་གཉིས་ཀ་ལྟར་ཡང་འདོད་པ་ཁོ་ན་དངོས་སུ་འཇུག་པར་བྱེད་པ་ཡིན་པ་དང༌། དེ་ཡང་མངོན་སུམ་གྱི་བྱེད་པ་ཅན་མ་ཡིན་པ་དང་དེ་ལ་མངོན་སུམ་ནུས་པ་ཡོད་པའོ། ། དེ་ཡང་འཇུག་རྒྱུའི་ངོ་བོ་དང་ཡུལ་དང་སད་བྱེད་ཀྱི་རྐྱེན་བརྗོད་པས་སྟེ། མངོན་པར་འདོད་པ་ཡིས་ཐ་སྙད་རབ་ཏུ་འཇུག་པ་ཡིན་ཞེས་བྱ་བ་དང༌། དེ་མཐོང་ཉིད་ན་མཐོང་རྣམས་ལ་ཞེས་བྱ་བ་དང༌། མྱོང་བའི་མཐུ་ལས་བྱུང་བ་ཡི། དྲན་པས་ཞེས་བྱ་བ་རྣམས་ཀྱིས་རིམ་པ་བཞིན་ནོ། ། དེས་ན་ཤེས་རབ་འབྱུང་གནས་ལ་སོགས་པ་འཇུག་པའི་རྒྱུ་ཁོ་ན་ཚད་མར་སྨྲ་བ་ལྟར་ན། འདོད་པ་ཡང་ཚད་མར་ཐལ་ལོ། ། ཡིན་མོད་ཅེ་ན། མངོན་སུམ་མམ་རྗེས་དཔག་དང་པོ་ནི་མ་ཡིན་ཏེ། ལྐོག་ཏུ་གྱུར་པའི་ཡུལ་ཅན་ཡིན་པའི་ཕྱིར་དང༌། དེ་ལྟར་ན་ཡང་མངོན་སུམ་ཡིན་ན་དྲན་པ་ཡང་མངོན་སུམ་དུ་ཐལ་བའི་ཕྱིར་རོ། ། རྗེས་སུ་དཔག་པ་ཡང་མ་ཡིན་ཏེ། མ་ངེས་པའི་ཡུལ་ཅན་ཡིན་པའི་ཕྱིར་རོ། ། འབྲས་བུ་ཡོད་པ་མ་ངེས་པས་སོ། ། གཞན་ཡང་ནུས་པ་ཉིད་རྗེས་སུ་དཔག་པའི་ཡུལ་ཡིན་ན་མངོན་སུམ་ཡུལ་མེད་པར་ཐལ་ལོ། ། དེའི་ཡུལ་ནི་དོན་གྱི་ངོ་བོ་ཙམ་ཡིན་ན། ནུས་པ་ལས་གཞན་པའི་ངོ་བོ་དེ་ཇི་ལྟར་ཚད་མའི་ཡུལ་ཡིན་མྱོང་བར་བྱ་བ་ཙམ་ནུས་པ་ལས་གཞན་དུ་ཚད་མའི་ཡུལ་ཡིན་ནོ་ཞེ་ན།

འོ་ན་མྱོང་བར་བྱ་བ་ཉིད་ལ་ཇི་ལྟར་མི་འཇུག་སྟེ་རྗེས་སུ་དཔག་པས་ནུས་པ་ངེས་པ་ལ་ཇི་ལྟར་ལྟོས། དེ་ནི་ཐོབ་ཟིན་པའི་ཕྱིར་རོ། ། ཞེ་ན། འོ་ན་ཚད་མ་གཏན་མ་ཡིན་པར་ཐལ་ཏེ་འཇུག་པའི་ཡུལ་མ་རྟོགས་པས་སོ། ། དབང་པོའི་མངོན་སུམ་ཤད་ཟིན་ཏོ། ། ཆ༢ ཡིད་ཀྱི་མངོན་སུམ་བཤད་པ། ཡིད་ཀྱི་མངོན་སུམ་ནི་རྣམ་པ་བཞིས་སྟོན་སྟེ། མཚན་ཉིད་དང་མཚན་ཉིད་ཉེ་བར་བཟུང་བའི་དགོས་པ་དང༌། ལྷན་ཅིག་བྱེད་པའི་དོན་ལ་ཀླན་ཀ་སྤང་བ་དང༌། སྤྱོད་ཡུལ་གཏན་ལ་ཕབ་པས་ཚད་མ་ཉིད་བསམ་པའོ། ། དང་པོ་ནི། དབང་ཤེས་ཞེས་བྱ་བ་ནས་མངོན་སུམ་ཡིན་ནོའི་བར་གྱི་རྩ་བ་དང་རྩ་བའི་དོན་ཙམ་དགོད་པའི་འགྲེལ་པས་བསྟན་ཏོ། ། དེའང་བཞིས་སྟོན་ཏེ། བདག་པོའི་ཁྱད་པར་དང་ཉེ་བར་ལེན་པའི་ཁྱད་པར་དང༌། དམིགས་པའི་ཁྱད་པར་དང༌། མཚན་ཉིད་ཀྱི་ཚིག་གིས་འཕངས་པའི་དོན་གྱི་ཁྱད་པར་རོ། ། དང་པོ་ནི་ཡིད་ཅེས་བྱ་བ་སྟེ། ཡིད་ཙམ་གྱི་བདག་པོ་ལས་འཛིན་པའི་རྣམ་པ་རབ་ཏུ་གྲུབ་པ་ཞེས་བྱ་བའི་དོན་ཏོ། ། དེ་ལ་ཤེས་པའི་རྒྱུ་ནི་གཉིས་ཏེ། ཉེ་བར་ལེན་པ་དང་ལྷན་ཅིག་བྱེད་པའོ། ། དང་པོ་ནི་རང་གི་ངོ་བོ་ཙམ་སྒྲུབ་པ་སྟེ། རིགས་པ་ཉིད་དུ་བྱེད་པའོ། ། དེ་ཡང་སྔ་མའི་རིགས་པ་ཙམ་ཉིད་ཡིན་ནོ། ། གཉིས་པ་ནི་རིགས་པ་དེ་ལ་ཡོད་པའི་ཁྱད་པར་ངེས་པ་དག་བྱེད་དོ། ། དེ་དག་ལས་ཡིད་ནི་བདག་པོའི་རྐྱེན་ཡིན་པས་ཁྱད་པར་གྱི་རྒྱུ་ཡིན་གྱི་རིག་པ་ཙམ་དུ་བྱེད་པའི་རྒྱུ་ནི་ཉེ་བར་ལེན་པ་ཁོ་ན་ཡིན་ནོ། ། དེས་ན་གང་ཞིག་འཛིན་པའི་རྣམ་པ་ཡིད་ཙམ་ལས་བྱུང་བ་དེ་ནི་ཡིད་ཀྱི་རྣམ་པར་ཤེས་པ་ཡིན་ལ། གང་ཞིག་དབང་པོའི་ནུས་པ་ལས་བྱུང་བ་དེ་ནི་དབང་པོའི་བློ་ཡིན་ནོ། ། འོ་ན་རང་རིག་པ་རྣལ་འབྱོར་གྱི་མངོན་སུམ་ཡིད་དུ་ཐལ་ལོ་ཞེ་ན། དབང་པོ་དང་གཞན་གྱི་ཤེས་པའི་རང་རིག་པ་མཐའ་དག་ནི་ཉེ་བར་ལེན་པ་ཙམ་ལས་བྱུང་བས་ཡིད་དུ་ཐལ་བ་མེད་དོ། ། རྣལ་འབྱོར་གྱི་ཤེས་པ་ནི་ཡིད་དུ་འདོད་པ་ཁོ་ན་སྟེ། འོན་ཀྱང་དེ་ནི་ཁྱད་པར་གྱི་ཡིད་ཡིན་པས་མངོན་སུམ་གཞན་དུ་རྣམ་པར་གཞག་པར་ཟད་དོ།

། ཉེ་བར་ལེན་པའི་ཁྱད་པར་ནི་དབང་པོའི་རྣམ་པར་ཤེས་པའི་མཚུངས་པ་དེ་མ་ཐག་པའི་རྐྱེན་གྱིས་བསྐྱེད་པ་ཞེས་བྱ་བས་བསྟན་ཏེ། དབང་པོའི་ཤེས་པ་ལ་ཡོད་པའི་རང་རིག་པའི་ཉེ་བར་ལེན་པ་ལས་བྱུང་བའི་དོན་ཏེ། དེ་མ་ཐག་པ་ནི་ཉེ་བར་ལེན་པ་ཡིན་པས་སོ། ། དེ་ལྟར་ཡང་དབང་པོའི་ཤེས་པའི་སྐད་ཅིག་བརྒྱུད་མར་འཇུག་པ་ན་ཡིད་རྒྱུན་དུ་འབྱུང་ངམ། མི་འབྱུང༌། ཐ་མ་ནི་མི་འཐད་དེ། རྒྱུ་མ་ཚང་མེད་པས་སོ། ། དང་པོ་ལྟར་ན་ཡིད་དང་དབང་པོ་ཡེ་ཤེས་དང་གཉིས་ལ་ཡིད་ཕྱི་མ་འབྱུང་བས་ཉེ་བར་ལེན་གཉིས་ལས་འབྱུང་བར་འགྱུར་རོ། ། གཞན་ཡང་ཤེས་པ་དྲུག་གི་དེ་མ་ཐག་པ་ལས་ཡིད་སྐྱེ་ན་ཡང་རྟོགས་པ་ཡོད་པའམ། མེད་པའི་ཡིད་དེ་ཉེར་ལེན་དུ་མ་དང་ལྡན་པར་འགྱུར་རོ། ། འོན་ཏེ་ཉེར་ལེན་གཅིག་ལས་དུ་མ་དང་དུ་མ་ལས་ཀྱང་གཅིག་འབྱུང་བ་ཁོ་ནའོ་སྙམ་ན། མ་ཡིན་ཏེ། འཕེལ་འགྲིབ་ཀྱི་རྗེས་སུ་མི་བྱེད་པའི་ཕྱིར་རོ། ། དེ་དག་ཕུལ་བྱུང་འགྲིབ་པ་ལས། འགྲིབ་དང་འཕེལ་བ་ཐོབ་པར་འགྱུར་ཞེས་བཤད་པའི་ཕྱིར་རོ་ཞེ་ན། འདི་ལ་འཕེལ་བའི་རྗེས་སུ་བྱེད་པ་ཡོད་པ་ཁོ་ན་སྟེ་དོན་དྲུག་གི་རྣམ་པ་ཅན་ཡིན་པས་སོ། ། དེ་ལྟ་ན་ཡང་རིག་པ་ཙམ་ལ་འཕེལ་བ་མེད་དོ་ཞེ་ན། རྒྱུ་ལ་ཡང་རིག་པ་ཙམ་དུ་ཁྱད་པར་ཅི་ཡོད། དུ་མ་ཉིད་དོ་ཞེ་ན༑ དུ་མའི་རྣམ་པ་སྣང་བའོ། །དུ་མར་སྣང་བ་རྐྱེན་བྱེད་པ་ཡིན་པ་བཞིན་དུ་ཐ་དད་རྒྱུ་ལ་ཡོད་པ་ཡང་ཉེ་བར་ལེན་པའི་རང་བཞིན་མ་ཡིན་ནོ། ། དེ་ལྟར་ན་དུ་མ་གཅིག་གི་ཉེར་ལེན་དུ་འཐད་དོ། ། ཡང་ན་འདིར་ནི་དབང་པོའི་ཤེས་པ་ཁོ་ན་ཡིད་ཀྱི་ཉེར་ལེན་ཡིན་གྱི། ཡིད་སྔ་མ་ནི་མ་ཡིན་ཏེ། སྒྲོན་མ་ཉིད་འོད་ཀྱི་ཉེ་བར་ལེན་པ་ཡིན་གྱི། འོད་སྔ་མ་ནི་མ་ཡིན་པ་བཞིན་ནོ། ། འོད་ལས་འོད་འབྱུང་བ་སྒྲོན་མ་ཆད་ཀྱང་གནས་པར་ཐལ་བའི་ཕྱིར་རོ། ། དམིགས་པའི་ཁྱད་པར་ནི། རང་གི་ཡུལ་གྱི་དེ་མ་ཐག་པའི་སྐད་ཅིག་མ་ལྷན་ཅིག་བྱེད་པ་ཅན་ཞེས་བྱ་བས་བསྟན་ཏོ། ། མཚན་ཉིད་ཀྱི་ཚིག་གིས་འཕངས་པའི་དོན་གྱི་ཁྱད་པར་ནི།

མཚུངས་པ་ནི་དེ་མ་ཐག་པའི་རྐྱེན་ཞེས་ལུང་གི་ཚིག་གིས་ཐ་སྙད་དུ་བྱས་པ་ནི་ལུང་ལས་གྲུབ་པ་ཙམ་དུ་བསྟན་པའི་ཕྱིར་རོ། ། ཞེས་སློབ་དཔོན་ཆོས་མཆོག་འཆད་དོ། ། འདི་ལ་གལ་ཏེ་འདི་ལུང་ལས་གྲུབ་པར་ཟད་ཀྱི་ཚད་མར་མ་གྲུབ་ན་ནི། གཞལ་བྱའི་སྒྲུབ་བྱེད་མ་ཡིན་པར་ཐལ་ཏེ། གཞལ་བྱ་གྲུབ་ན་ནི་ཚད་མ་གྲུབ་པ་ལ་རག་ལས་པའི་ཕྱིར་རོ། ། ཞེས་ནི་མི་བརྩད་དེ། རང་གི་ངོ་བོ་གྲུབ་ཀྱང་གསལ་བ་གྲུབ་པ་ནི་མཐོང་བའི་ཕྱིར་རོ། ། དེ་མ་ཐག་པའི་སྐད་ཅིག་མ་ཞེས་བྱ་བས་ཀྱང་ཡུལ་སྐད་ཅིག་གཅིག་ཁོ་ནར་བསྟན་པས་ཡིད་ཀྱང་སྐད་ཅིག་གཅིག་ཏུ་བསྟན་པ་ཡིན་ནོ། ། དེའང་དབང་པོ་བྱ་བ་རྫོགས་མ་ཐག་པར་ཏེ། དབང་པོ་བྱེད་པ་འཇུག་པའི་དབང་པོའི་དོན་རིག་པ་མཐའ་དག་ནི་དབང་པོ་ལས་སྐྱེས་པའི་ཕྱིར་རོ། ། དེ་ལྟར་མ་ཡིན་ན། རྣམ་པར་ཤེས་པ་གང་ཡང་དབང་པོ་ལ་བརྟེན་པ་མི་འཐད་དོ་ཞེས་ཀྱང་སློབ་དཔོན་ཆོས་མཆོག་འཆད་དོ། ། འདི་ནི་མི་འཐད་དེ་རྒྱུ་མ་ཚང་བ་མེད་པའི་འབྲས་བུ་ལྡོག་པ་མི་འཐད་པའི་ཕྱིར་ཏེ། མ་ཚང་མེད་རྒྱུ་དེ་ལ་ནི། ། འབྲས་བུ་གང་གིས་ལྡོག་པར་འགྱུར། ། ཞེས་བཤད་པ་བཞིན་ནོ། ། དེ་ལྟ་མ་ཡིན་མེ་ཉེ་བར་གནས་པ་ན་ཡོད་པའི་དུ་བ་མཐའ་དག་ནི་མེའི་འབྲས་བུ་ཡིན་ཏེ། དེ་ལྟ་མ་ཡིན་ན་དུ་བ་གང་ཡང་མེའི་འབྲས་བུ་མི་འཐད་དོ་ཞེས་བྱ་བར་ཡང་འགྱུར་ཏེ་རིགས་པ་ཁྱད་པར་མེད་པས་སོ། ། དེ་ལྟར་དུ་བ་ལས་དུ་བ་སྐྱེ་བར་མངོན་སུམ་དུ་སྣང་བས་གནོད་དོ། ། དེ་ནི་མཚན་ཉིད་དོ། ། མཚན་ཉིད་ཉེ་བར་བཟུང་བའི་དགོས་པ་ནི་གཉིས་ཏེ། རིགས་མི་མཐུན་པ་རྣམ་པར་གཅོད་པ་དང་ཀླན་ཀ་སྤང་བའོ། ། དང་པོ་ནི་དབང་པོའི་ཤེས་པ་སྐད་ཅིག་གཉིས་པ་ལ་སོགས་པ་དང༌། རྒྱུད་གཞན་ལ་དམིགས་པའི་རྣལ་འབྱོར་པའི་ཤེས་པ་དང༌། རྣམ་པར་རྟོག་པའི་མཚན་ཉིད་དང་འཁྲུལ་བ་དང་བཅས་པའི་ཡིད་རྣམས་ཡིད་ཅེས་བྱ་བ་དང་དབང་པོའི་ཤེས་པ་མཚུངས་པ་དེ་མ་ཐག་པའི་རྐྱེན་གྱིས་ཞེས་བྱ་བ་དང༌། རང་གི་ཡུལ་གྱི་དེ་མ་ཐག་པའི་སྐད་ཅིག་མ་ལྷན་ཅིག་བྱེད་པ་ཅན་ཞེས་བྱ་བས་རིམ་པ་བཞིན་བསལ་ལོ།

། ཀླན་ཀ་སྤང་བ་ནི་གཞན་དག་དབང་པོའི་བྱེད་པ་ལ་གཏན་མི་ལྟོས་པ་དང༌། ལྟོས་ཀྱང་ཡུལ་གཞན་ལ་འཛིན་པས་ན་འོན་ལོང་མེད་པར་ཐལ་དང༌། བཅད་པའི་ཡུལ་ཅན་དུ་ཐལ་བར་རྒོལ་བ་ནི་དབང་པོའི་ཤེས་པའི་དེ་མ་ཐག་པའི་རྐྱེན་ལས་བྱུང་བས་དབང་པོའི་བྱེད་པ་ལ་ལྟོས་པ་དང༌། དེའི་ཡུལ་གྱི་སྐད་ཅིག་མ་ལྷན་ཅིག་བྱེད་པ་ཅན་ཡིན་པས་ཡུལ་གཞན་ལ་འཛིན་པ་དང༌། བཅད་པའི་ཡུལ་ཅན་མ་ཡིན་པར་བསྟན་པས་སྤང་བ་ཡིན་ནོ། ། དོན་དེ་ཉིད་སྟོན་པ་ནི་དེ་ཉིད་ཀྱི་ཕྱིར་ནས་མ་ཡིན་ནོའི་བར་རོ། ། གསུམ་པ་ལྷན་ཅིག་བྱེད་པའི་དོན་ལ་ཀླན་ཀ་སྤང་བ་ནི། རང་གི་ཤེས་པའི་ནས་བར་སྐབས་ཀྱི་ཚིགས་སུ་བཅད་པའོ་ཞེས་བྱ་བའི་བར་གྱིས་སྟོན་ཏེ་སླའོ། ། སྤྱོད་ཡུལ་གཏན་ལ་དབབ་པའི་སྒོ་ནས་ཡིད་ཀྱི་ཚད་མ་ཉིད་བསམ་པ་ནི། འདི་ཚད་མ་སྔ་མའི་ཞེས་བྱ་བ་ལ་སོགས་པའོ། ། འདི་ལ་སློབ་དཔོན་ཆོས་མཆོག་ན་རེ། ཧ་ཅང་ཐ་བ་དང༌། སྒྲུབ་བྱེད་ལས་འདས་པ་དང༌། མི་སྲིད་པ་གསུམ་གྱིས་ཤེས་པ་སྔ་མས་བཟུང་ཟིན་པ་བཀག་པས་སྐད་ཅིག་གཞན་གྱི་ཡུལ་ཅན་ཚད་མར་བསྒྲུབས་པ་ཡིན་ནོ། ། དེ་ལྟ་མོད་ཀྱི་ཚུ་རོལ་མཐོང་བའི་མངོན་སུམ་ནི་སྐད་ཅིག་ཁྱད་པར་ལ་ཚད་མ་མ་ཡིན་པའི་ཕྱིར་དང༌། རྒྱུན་གྱི་ཡུལ་ཅན་གྱི་ཚད་མ་ཡང་སྐད་ཅིག་དང་པོ་ཁོ་ན་ཡིན་པས་སྐད་ཅིག་གཉིས་པ་ལ་སོགས་པའི་དབང་པོའམ་ཡིད་ཀྱི་ཤེས་པ་ནི་བཅད་པའི་ཡུལ་ཅན་ལས་མི་འདའོ། ། འདི་སྐད་ཅིག་གཞན་ལ་ཚད་མར་བརྗོད་པ་ནི་རྣལ་འབྱོར་པའི་ཡིད་ཀྱི་མངོན་སུམ་ལ་ལྟོས་པ་ཡིན་ཏེ། རྣལ་འབྱོར་པའི་ཡིད་ཀྱི་མངོན་སུམ་ནི་སྐད་ཅིག་གཞན་ལ་འཇུག་པར་བྱེད་པའི་ཚད་མར་བསྟན་པའི་དོན་དུ་འདི་བཀོད་དོ་ཞེའོ། ། འདི་ནི་མི་འཐད་དེ། བློ་གསལ་བའི་རྣལ་འབྱོར་པ་དག་ནི་སྐད་ཅིག་དང་པོ་མཐོང་བ་ཉིད་ཀྱིས་དེའི་ནུས་པ་ངེས་པ་ན། འབྲས་བུ་ཡང་དེའི་ཁྱད་པར་དུ་རྟོགས་ཟིན་པས། ཇི་ལྟར་ཡིད་བཅད་པའི་ཡུལ་ཅན་མ་ཡིན། ། དེས་ན་འདི་ལྟར་བཤད་པར་བྱ་སྟེ། གཞུང་གི་ཚོགས་འདིས་ནི་ཡིད་ཀྱི་མངོན་སུམ་དབང་པོའི་ཤེས་པའི་སྐད་ཅིག་སྔ་མ་དང་བསྡོམས་པས་ཚད་མ་གཅིག་གི་དོན་བྱེད་པ་ཡིན་ཏེ།

དེས་ན་བཅད་པའི་ཡུལ་ཅན་མ་ཡིན་ནོ། ། བཅད་པའི་ཡུལ་ཅན་ནི་བྱ་བ་རྫོགས་པའི་ཚད་མ་སྔ་མས་བཟུང་ཟིན་པ་ལ་འཛིན་པ་ཡིན་ན༑ འདིར་དབང་པོའི་སྐད་ཅིག་སྔ་མས་ཚད་མའི་བྱ་བ་རྫོགས་སོ་ཞེས་འཆད་པ་ཡིན་ནོ། ། དོན་འདི་ཉིད་བསྟན་པའི་ཕྱིར་འདི་ཚད་མ་སྔ་མའི་ནས་ཚུལ་ལས་འདས་པ་ཡིན་ནོ་ཞེས་བྱ་བའི་བར་གྱིས་ནི་བྱ་རྫོགས་ཟིན་པའི་ཚད་མ་སྔ་མ་དང་ཚད་མའི་ཡུལ་གཅིག་ལ་འགོག་ལ། དོན་དེ་ནས་རྟོགས་པ་ཡིན་ནོའི་བར་གྱིས་བྱ་བ་རྫོགས་པ་དང་མ་རྫོགས་པའི་བློ་སྔ་མ་དང་བཟུང་བའི་ཡུལ་གཅིག་པ་འགོག་གོ ། དེ་ལྟར་བསྟན་པས་ཀྱང་རིམ་པ་བཞིན་དུ་བཅད་པའི་ཡུལ་ཅན་གྱི་སྐྱོན་སྤང་བ་དང༌། དེ་དོན་དེ་མ་ཐག་པ་འཛིན་ཅེས་བྱ་བའི་ཁྱད་པར་ལ་ལོག་རྟོག་སྤངས་པ་ཡིན་ནོ། ། གལ་ཏེ་དབང་པོའི་ཤེས་པ་སྐད་ཅིག་སྔ་མ་ཉིད་ཀྱིས་ཅི་ལྟར་ཚད་མའི་བྱ་བ་མ་རྫོགས་ནས་ཡིད་ལ་ལྟོས་སྙམ་ན། ངེས་པའི་རྐྱེན་མ་ཚང་བ་སྲིད་པའམ། ངེས་པའི་རྐྱེན་གཞན་ལ་ལྟོས་ན་ཡང་ཤེས་པ་ཕྱི་མ་དང་ལྷན་ཅིག་ཚད་མར་འགྱུར་བས་སོ། ། ངེས་པའི་རྐྱེན་རྣམ་པ་དང་ལྡན་པའི་དོན་མྱོང་བ་དང་ཡིད་ཀྱི་ཉེ་བར་གཏོད་པ་ཡོད་ན་ངེས་པ་མི་སྐྱེས་མི་སྲིད་ཀྱང་རེས་འགའ་ཡིད་ཡེངས་པ་སྲིད་པ་དང༌། དེ་ཡང་སྐད་ཅིག་གིས་གཏད་པར་མི་ནུས་པ་ཡང་སྲིད་པའི་ཕྱིར་ཏེ་མར་མེ་སྤོར་བ་བཞིན་ནོ། ། སློབ་དཔོན་ཤེས་རབ་འབྱུང་གནས་ཀྱི་ལྟར་ན་ནི་ཐ་མལ་བའི་དོན་གོམས་པ་ལས་སྐྱེས་པའི་གསལ་བར་སྣང་བ་ཅན་ཀུན་རྫོབ་ཀྱི་ཡུལ་ལ་དམིགས་ཏེ། སྐྱེས་པ་ནི་ཡིད་ཀྱི་མངོན་སུམ་ཡིན་ལ་ཡང་དག་པའི་དོན་ལ་ཏིང་ངེ་འཛིན་གོམས་པ་ལས་དེ་གསལ་བར་སྣང་བ་ནི་རྣལ་འབྱོར་པའི་མངོན་སུམ་ཡིན་ནོ། ། དེས་ན༑ གོམས་ཕྱིར་མདུན་ན་གནས་པ་ལ། ། འདི་ཡི་ཤེས་སོགས་ཤེས་པ་གང༌། ། མངོན་དུ་བྱེད་ཕྱིར་དེ་ལ་ནི། ། ཡིད་ཀྱི་མངོན་སུམ་ཡིན་པར་རྗོད། ། ཅེས་བཤད་པ་ཡིན་ནོ། ། དེ་ལྟར་ན་གོམས་པ་ལས་འདི་ཞེས་ཞེན་པའི་རྣམ་པར་མདུན་ན་འདུག་པའི་དངོས་པོ་བདེ་བ་ལ་སོགས་པ་ལ་འཛིན་པ་ཡང་ཡིད་ཀྱི་མངོན་སུམ་ཡིན་ནོ།

། དེ་དཔགས་ནས་གོམས་པ་ནི་མཚོན་པ་ཙམ་སྟེ། འགྲོ་བའི་རིགས་ལ་སོགས་པས་གཞན་གྱི་སེམས་ཤེས་པ་ཡང་ཡིད་ཀྱི་མངོན་སུམ་དུ་འདོད་པར་གསལ་ལོ། ། དེ་ལྟ་ཡིད་དང་དབང་པོའི་ཤེས་པ་མཚུངས་པ་དེ་མ་ཐག་པའི་རྐྱེན་ལས་བྱུང་བ་ནི་མཚོན་པ་ཙམ་སྟེ། མཉམ་པར་མ་བཞག་པའི་ཤེས་པ་དབང་པོའམ། ཡིད་ཉིད་དམ། རང་རིག་པའི་ཤེས་པ་ལས་ཀྱང་འདོད་པར་ལྟའོ། ། དེ་བཞིན་དུ་དེའི་དོན་གྱི་དེ་མ་ཐག་ཞེས་བྱ་བ་ཡང་མཚོན་པ་སྟེ། དེ་ཁོ་ན་ལ་དབང་པོའི་བློ་མི་འཇུག་པས་ན། དེའི་ཡུལ་གྱི་དེ་མ་ཐག་པས་ནི་ཀུན་རྫོབ་ཀྱི་དོན་གང་ཡང་རུང་བ་གསལ་ལོ།

 ། ཡིད་ཀྱི་མངོན་སུམ་མོ། ། ཆ༣ རང་རིག་མངོན་སུམ་བཤད་པ། རང་རིག་པའི་མངོན་སུམ་ལ་རྣམ་པ་གསུམ་བཤད་དེ། ངོ་བོ་དང༌། རྟོག་པ་དང་བྲལ་བ་ཉིད་སྒྲུབ་པའི་ཚད་མ་དང༌། ངོ་བོ་ངེས་པར་བྱེད་པའི་ཚད་མའོ། ། དང་པོ་ནི་མངོན་སུམ་ཡིན་པའི་ཕྱིར་རོ་ཞེས་བྱ་བ་ཡན་ཆད་དོ། ། འདིར་འདི་སྤྱད་དེ། ཤེས་པ་ཐམས་ཅད་རང་རིག་པ་ཡིན་ན། དེ་ཀུན་ཚད་མ་ཡང་ཡིན་ནམ་ཞེ་ན། འདི་ལ་རང་གི་ངོ་བོ་ཙམ་དང་རང་བཞིན་གྱི་ཁྱད་པར་གཉིས་སྲིད་པ་ལས། དང་པོ་ལ་ལྟོས་ན་རྟོག་པའི་ཤེས་པ་མཐའ་དག་དང༌། རྟོག་པ་སྐྱེད་པའི་རྟོག་མེད་མཐའ་དག་དང༌། འཁྲུལ་བ་ཟད་པའི་མངོན་སུམ་མཐའ་དག་སྟེ། དེ་གསུམ་ནི་ཚད་མ་ཁོ་ནའོ། ། ཇི་ལྟར་ཞེ་ན། སྒྲོ་འདོགས་རང་གི་ངོ་བོའི་ཡུ་ཅན་སེལ་བའི་ཕྱིར་རོ། ། དེ་གསུམ་ལས་གཞན་ནི་རང་གི་ངོ་བོ་ལ་ཚད་མ་ཉིད་མ་ཡིན་ནོ། ། གཉིས་པ་རང་བཞིན་གྱི་ཁྱད་པར་ལ་ཡང་གཉིས་ཏེ། རྣམ་པ་དང་ལྡན་པ་ལ་ནི་རང་གི་ངོ་བོ་བཞིན་ནོ། ། གཉིས་པ་རྣམ་པ་མེད་པ་སྐད་ཅིག་མ་དང༌། ནུས་པ་ལས་སོགས་པ་ལ་ནི་ངེས་པ་མེད་དོ། ། སྒྲིབ་པ་ཟད་པའི་མངོན་སུམ་ནི་རྣམ་པ་མེད་པའི་རང་བཞིན་གྱི་ཁྱད་པར་ལ་ལྟོས་ཏེ། རང་གི་ངོ་བོའི་ཚད་མ་ལས་གཞན་དུ་ཚད་མ་མ་ཡིན་པ་ཁོ་ན་སྟེ། རྣམ་པའི་ཁྱད་པར་མི་གསལ་བས་མ་རྟོགས་པའི་དོན་གསལ་བ་མེད་པའི་ཕྱིར་དང༌། ཐ་སྙད་མེད་པས་མི་སླུ་བ་ཡང་མེད་པས་ཕྱིར་རོ། ། རྣལ་འབྱོར་པ་ཤེས་བྱའི་སྒྲིབ་པ་མ་སྤངས་པ་ལ་གོམས་སྟོབས་ལས་རྣམ་པ་མེད་པའི་རང་བཞིན་ལ་རྣམ་པ་དང་ལྡན་པས་གསལ་བ་ནི། རང་གི་ངོ་བོའི་ཚད་མ་ལ་གཞན་དུ་ཡང་ཁྱད་པར་དེ་ལ་ཚད་མ་ཡིན་མོད་ཀྱི། འོན་ཀྱང་འཁྲུལ་པ་དང་བཅས་པའི་མི་སླུ་བ་ཡིན་ནོ། ། དེའི་ཚེ་ནི་འཇུག་ལྡོག་མ་སྤངས་པས་རང་གི་ངོ་བོ་ལས་གཞན་མི་རྟག་པའི་ཆ་ནས་དོན་དུ་གཉེར་བའི་ཡུལ་ཡིན་པའི་ཕྱིར་རོ། ། ངོ་བོའོ། ། རྟོག་བྲལ་དུ་སྒྲུབ་པའི་ཚད་མ་ནི་འདི་ཡིན་ཏེ། བདེ་བ་ལ་སོགས་པའི་རང་གི་ངོ་བོ་ནི་བརྗོད་པའི་ཁྱད་པར་ཅན་དུ་རིག་པར་བྱ་བ་མ་ཡིན་ཏེ།

བརྡ་མ་བྱས་པའི་ཕྱིར་རོ། ། གཏན་ཚིགས་ཉིད་སྒྲུབ་པ་ནི། གང་གི་ཕྱིར་ཞེས་བྱ་བ་ལ་སོགས་པའོ། ། འདིའི་དོན་ནི་སློན་དཔོན་ཆོས་མཆོག་ལྟར་ན། བདེ་བ་ལ་སོགས་པ་ནི་བརྡ་བྱ་བར་མི་ནུས་ཏེ། གཞན་ལ་བརྟེན་མིན་ཏེ། ཡུལ་དང་དུས་གཞན་དང་རང་བཞིན་གཞན་མ་འདྲེས་པའི་ཕྱིར་རོ། ། འདི་ནི་ཁྱབ་བྱེད་མེད་པའོ། ། འདི་ཉིད་ཀྱི་རྗེས་སུ་འགྲོ་བའི་ཁྱབ་པ་སྒྲུབ་པ་ནི་གལ་ཏེ་སྐད་ཅིག་གཞན་དང་མ་འདྲེས་པ་ལ་བརྡར་བྱེད་ན། ཅི་རིགས་པ་དེ་ནི་གལ་ཏེ་སྐད་ཅིག་གཞན་དང་མ་འདྲེས་པ་ལ་བརྡར་བྱེད་ན། ཅི་རིགས་པ་དེ་ཉིད་ཀྱིས་སམ། འོན་ཏེ་གཞན་གྱིས། དང་པོ་ལྟར་ན་ཡུལ་དུ་མ་བྱས་པ་ཉིད་དང༌། གཟུང་བ་ཉིད་དུ་མི་སྣང་བ་དང༌། གཟུང་འཛིན་མེད་པའི་གཏན་ཚིགས་གསུམ་གྱིས་མི་འཐད་དོ། ། ཇི་ལྟར་ཞེ་ན། རིག་པ་དེ་ཉིད་ཀྱིས་སྐད་ཅིག་གཞན་ན་མེད་པ་ལ་བརྡར་བྱེད་པར་ཁས་ལེན་ན་རང་གི་ངོ་བོ་མ་སྐྱེས་པ་ལའམ་སྐྱེས་པ་ལ། དང་པོ་ནི་མི་འཐད་དེ། བདེ་བ་ལ་སོགས་པ་མ་སྐྱེས་པ་ནི་རང་གིས་བརྡར་བྱ་བ་མ་ཡིན་ཏེ། རང་གིས་ཡུལ་དུ་མ་བྱས་པའི་ཕྱིར་རོ། ། གཏན་ཚིགས་དེ་ཉིད་སྟོན་པ་ནི། རིག་པས་ཡུལ་དུ་བྱེད་པ་མ་ཡིན་ཏེ་ཞེས་བྱ་བའོ། ། ཡུལ་དུ་མ་བྱས་པ་ཉིད་ག་ལས་ཞེ་ན། དེ་ནི་སྟེ། རིག་པ་ནི་མ་སྐྱེས་པ་དེའི་བདག་ཉིད་ཀྱི་རང་བཞིན་ཡིན་པའི་ཕྱིར་རོ། ། མ་སྐྱེས་པའི་ངོ་བོ་ཡིན་པས་ཡུལ་དུ་བྱེད་མཁན་ཉིད་མེད་པའི་ཕྱིར་རོ་ཞེས་བྱ་བའི་དོན་ཏོ། ། འོ་ན་སྐྱེས་པ་ལ་བྱེད་དོ་ཞེ་ན། འདི་དག་ལ་འདི་ཞེས་སྨོས་སོ། ། བདག་ཉིད་ལ་དེ་ལྟར་འཇུག་པ་འགལ་བའི་ཕྱིར་རོ་ཞེས་བྱ་བ་ནི་བྱེད་པ་པོ་ལ་ཐ་དད་པའི་གཟུང་བར་སྣང་བ་དང༌། སྒྲ་དང་གཅིག་ཏུ་སྣང་བ་མེད་པས་བདག་ལ་དེ་ལྟར་བརྡ་བྱེད་པས་འཇུག་པ་འགལ་བའི་ཕྱིར་རོ་ཞེས་བྱ་བའོ། ། སྐྱེས་པའི་ཕྱོགས་ལ་བརྡ་བྱ་བ་མི་ནུས་པའི་གཏན་ཚིགས་གཉིས་པ་སྟོན་པ་ནི། དེའི་རང་བཞིན་ཞེས་བྱ་བ་ལ་སོགས་ པའོ། ། བརྡའི་ཚེ་གཟུང་བ་དང་འཛིན་པ་མེད་པའི་ཕྱིར་སྐྱེས་པ་ལ་དེ་ཉིད་ཀྱིས་བརྡ་བྱ་མི་ནུས་སོ་ཞེས་བྱ་བའི་དོན་ཏོ།

། སྐྱེས་པའི་དུས་ཉིད་བརྡ་དུས་ཡིན་པས་གཏན་ཚིགས་མ་གྲུབ་བོ་སྙམ་ན། དེའི་རང་བཞིན་ཞེས་བྱ་བ་ལ་སོགས་པས་སྒྲུབ་བོ། ། སྔོན་མཐོང་བ་མེད་པ་ནི་བརྡའི་ཡུལ་དུས་མ་ཡིན་ནོ། ། འོ་ན་ཕྱིས་འཛིན་པ་ནི་མི་འཛིན་པས་མ་གྲུབ་བོ་སྙམ་ན། བརྗོད་པར་གཟོ་བ་ཡང་ཞེས་བྱ་བའོ། ། རྣམ་པར་རྟོག་པ་གཉིས་པ་འགོག་པ་ནི། གཞན་གྱིས་ཀྱང་ཞེས་བྱ་བའོ། ། བདེ་བ་ལ་དམིགས་པའི་བློ་གཞན་གྱིས་ཀྱང་ཞེས་བྱ་བ་ཡིན་གྱི། བདེ་བ་ལ་དམིགས་པའི་བློ་གཞན་སྲིད་པ་འགོག་པ་མ་ཡིན་ཏེ། འདས་པ་ཞེས་སྨོས་པ་ནི་དོན་མེད་པའི་ཕྱིར་རོ། ། གལ་ཏེ་འདས་པའི་བདེ་བ་ལ་དམིགས་པ་ཙམ་ཡང་མི་སྲིད་ན་ནི། ད་ལྟ་དང་མ་འོངས་པ་གཉིས་དང་འདས་པ་ཁྱད་པར་མེད་པས་འདས་པ་ཞེས་ཇི་སྟེ་སྨོས་ཏེ། གཞན་གྱིས་ཀྱང་ཞེས་བརྗོད་པར་ཐལ་ལོ། ། དེ་ལྟ་ན་ནི་འདས་པ་ལ་དམིགས་པའི་བློ་སྲིད་ཀྱང༌། རང་རིག་པའི་ཡུལ་རང་གི་བདག་ཉིད་ཐུན་མོང་མ་ཡིན་པ་ནི་དངོས་སུ་རིག་པ་མ་ཡིན་ནོ་ཞེས་བསྟན་པ་ན་མ་འོངས་པ་དང་ད་ལྟ་ལ་བསམ་དུ་ཡང་མེད་དེ། དེ་དག་ལ་ནི་དམིགས་པ་ཙམ་ཡང་མི་སྲིད་པའི་ཕྱིར་རོ། ། སློབ་དཔོན་ཆོས་མཆོག་གི་བཤད་པ་འདི་ནི་གཅིག་ཏུ་མཐོང་བའི་ཁྱད་པར་ནི་ཞེས་བྱ་བ་ལ་སོགས་པའི་རིགས་པ་དེ་ཉིད་ཡང་ཟློས་པར་འགྱུར་རོ། ། རིགས་པའི་ཡུལ་ཐ་དད་པ་ལ་ཡང་རིགས་པ་གཅིག་གིས་གོ་བའི་ཕྱིར་འདི་ནི་དོན་མེད་པར་ཐལ་ལོ། ། བདག་ཅག་འདི་ལྟར་འཆད་དོ། ། གཞན་ལ་བརྟེན་མིན་བདག་ཉིད་ཕྱིར། ། ཞེས་བྱ་བའི་གཏན་ཚིགས་ཀྱི་དོན་ནི་བརྡ་བྱེད་པ་པོར་འདོད་པ་ལས་ཐ་དད་པའི་རང་བཞིན་མ་ཡིན་པའི་ཕྱིར་ཞེས་བྱ་བའོ། ། འདི་ལ་བདག་དང་ཐ་མི་དད་པ་ལ་བརྡ་བྱ་བ་མ་ཡིན་པས་ཁྱབ་པ་ཉིད་སྒྲུབ་པ་ནི་བདག་དང་ཐ་མི་དད་པ་མ་འོངས་པའམ། ད་ལྟ་བའམ། འདས་པ་ལ་བྱེད་གྲང་ན། གང་ཡང་མི་སྲིད་དོ། ། ཞེས་སྟོན་པ་ནི་བདེ་བ་ལ་སོགས་པ་ཞེས་བྱ་བའོ། ། བདག་དང་ཐ་མི་དད་པ་མ་འོངས་པ་ནི་བརྡ་བྱ་བ་མ་ཡིན་ཏེ། རིག་པར་བྱེད་པ་ཡང་མ་སྐྱེས་པས་ཡུལ་དུ་མ་བྱས་པའི་ཕྱིར་རོ།

། མ་འོངས་པ་རིག་པས་ཡུལ་དུ་བྱེད་པ་ལ་ནི་དེ་གཉིས་ཐ་དད་པས་ཁྱབ་སྟེ། རང་ཉིད་རང་ལས་ལྟོས་ཏེ་མ་འོངས་པར་འགལ་བས་སོ། ། རྣམ་པར་རྟོག་པ་གཉིས་པ་སེལ་བ་ནི། འདི་དག་ལ་འདི་ཞེས་བྱ་བའོ། ། འགལ་བའི་ཕྱིར་རོ་ཞེས་བྱ་བ་ནི། བྱ་བ་དང་བྱེད་པ་ནི་གཉིས་ལ་བརྟེན་པས་ན། གཉིས་མེད་པ་ལ་དེ་འགལ་བའི་ཕྱིར་རོ། ། དེ་ལ་ཡིན་ན་རྒྱུ་དང་འབྲས་བུ་ཡང་གཉིས་མེད་པ་ལ་མི་འགལ་བར་ཐལ་བའི་ཕྱིར་རོ། ། ད་ལྟ་བ་ལ་གནོད་པ་གཞན་བརྗོད་པ་ནི་སྔོན་མ་མཐོང་བའི་ཕྱིར་དང་ཞེས་བྱ་བའོ། ། བརྡའི་ཡུལ་ནི་སྔོན་གྱི་མཐོང་བས་ཁྱབ་ལ་དེའང་འཛིན་པ་ལ་ཐ་དད་པས་ཁྱབ་སྟེ། བདག་ལས་བདག་སྔོན་ཡིན་པ་ནི་འགལ་བའི་ཕྱིར་རོ། ། རྣམ་པར་རྟོག་པ་གསུམ་པ་འགོག་པ་ནི་བརྗོད་པར་གཟོ་བ་ན་ཞེས་བྱ་བའོ། ། འདས་པ་ལ་བྱེད་པ་ཡང་བྱེད་པ་པོ་ལས་བྱ་བ་ཐ་དད་པས་ཁྱབ་སྟེ། བདག་ཉིད་ལས་བདག་ཉིད་འདས་པར་འཇོག་པ་འགལ་བས་གཉིས་ཀ་མེད་པ་ཙམ་དུ་འགྱུར་བའི་ཕྱིར་རོ། ། གསུམ་པ་རང་རིག་པའི་ངོ་བོ་གྲུབ་པའི་ཚད་མ་འཆད་དོ། ། དེ་ལས་དང་པོ་རིགས་པ་ཅན་ལ་རང་གི་ངོ་བོ་སྒྲུབ་པ་ན་བདེ་བ་ལ་སོགས་པ་ནང་གི་དོན་ཡིན་པ་འགོག་པ་ནི། དེ་དང་དེ་མིན་ཞེས་བྱ་བའོ། ། བདེ་བ་ལ་སོགས་པ་ཤེས་པའི་རང་བཞིན་ཡིན་ཏེ། ཞེས་བྱ་བ་ནི་དམ་བཅའ་བའི་དོན་ནོ། །བདེ་སོགས་ཅི་ཕྱིར་ཤེས་མ་ཡིན་ཞེས་བྱ་བས་སྟོན་ཏོ། ། ཤེས་པའི་རྒྱུ་ལས་བྱུང་བའི་ཕྱིར་རོ་ཞེས་བྱ་བའི་གཏན་ཚིགས་ནི། དེས་ཤེས་ཐ་དད་མེད་རྒྱུས་བསྐྱེད་ཞེས་བྱ་བས་ཆོས་ཅན་གྱི་ཁྱད་པར་བརྗོད་པས་བསྟན་ཏོ། ། དེས་ཞེས་བྱ་བས་ནི་ཁྱབ་པ་སྟེ་དེ་ལྟར་གྲུབ་པས་ན་ཞེས་ཁྱབ་པ་བརྗོད་པའོ། ཁྱབ་པ་སྒྲུབ་པ་ཉིད་ཀྱི་རྣམ་པ་བརྗོད་པ་ནི་ཚིག་རྐང་སྔ་མ་གཉིས་སོ། ། འདིར་གཏན་ཚིགས་ཀྱི་དོན་དགོད་པ་དང༌། བརྒལ་བ་དང་ལན་གསུམ་ལས་དང་པོ་ནི་བརྗོད་ཟིན་ཏོ། །   གཉིས་པ་ནི་ཐུན་མོང་གི་མ་ངེས་པ་དང༌། དངོས་སུ་མ་གྲུབ་པ་དང༌། ཐེ་ཚོམ་ཟ་བའི་མ་གྲུབ་པ་དང༌། ལྡོག་པ་ལ་ཐེ་ཚོམ་ཟ་བར་བརྒལ་བ་བཞིའོ།

། དེ་ལ་ཅི་ཚོགས་པ་གཅིག་ལ་ཙམ་མམ། འོན་ཏེ་ཉེར་ལེན་གཅིག་པའམ། ཡང་ན་གཉིས་ཀ་ཐ་མི་དད་པའི་གཏན་ཚིགས་ཡིན། དང་པོ་ལྟར་ན་སྣང་བ་ནས་གྲིབ་ཁང་དུ་ཞུགས་པའི་མིག་ལ་སོགས་ཕན་ཚུན་ཕན་འདོགས་པས་བསྐྱེད་པའི་འབྲས་བུ་ཤེས་པ་ལ་སོགས་པས་དངོས་སུ་མ་ངེས་པ་ཡིན་ནོ། ། གཉིས་པ་ལྟར་ན་ཡང་འདུ་བྱེད་སྐད་ཅིག་མ་ལྷན་ཅིག་བྱེད་པ་སོ་སོར་འབྲས་བུ་སྐྱེད་ནུས་པ་དག་ལ་ཉེ་བར་ལེན་པའི་ཁྱད་པར་མ་གྲུབ་པས་དངོས་སུ་གྲུབ་པ་ཡིན་ནོ། ། ཡང་ན་ཉེ་བར་ལེན་པའི་ཁྱད་པར་གྲུབ་ཀྱང་འདིར་དེ་གཅིག་པ་ཉིད་དུ་ཐེ་ཚོམ་ཟ་བས་མ་གྲུབ་པ་ཡིན་ནོ། ། དེའི་ཕྱིར་གཉིས་ཀ་ཐ་མི་དད་པ་རྟགས་སུ་འདོད་པ་ལ་ཡང་ཐེ་ཚོམ་ཟ་བའི་མ་གྲུབ་པ་ཁོ་ནའོ། ། ཡང་དེ་གཉིས་ཐེ་ཚོམ་མི་ཟ་མོད་ཤེས་པའི་རྒྱུས་བསྐྱེད་པ་ཡང་ཤེས་པ་མ་ཡིན་པ་ལ་འགལ་བ་མ་གྲུབ་པས་ལྡོག་པ་ཡང་ཐེ་ཚོམ་ཟའོ་ཞེས་བྱ་བ་ནི་རྒོལ་བའོ། ། འདིར་ལན། རེ་ཞིག་ཚོགས་པ་གཅིག་པ་ཙམ་ནི་གཏན་ཚིགས་མ་ཡིན་པས་རྩོད་པ་དང་པོ་མེད་དོ། ། ལྷག་མ་སློབ་དཔོན་ཆོས་མཆོག་ནི་ཉེ་བར་ལེན་པ་གཅིག་ལ་གཏན་ཚིགས་སུ་བཞེད་དོ། ། འདི་ལ་ཉེ་བར་ལེན་པའི་ཁྱད་པར་མ་གྲུབ་པ་སྤོང་བ་ནི། ཁ་ཅིག་ན་རེ། དངོས་སུ་འབྲས་བུ་ལ་ཕན་འདོགས་པ་ཡིན་ཏེ། མྱུ་གུ་ལ་ས་བོན་བཞིན་ནོ། ། བརྒྱུད་ནས་ཕན་འདོགས་པ་ནི་ལྷན་ཅིག་བྱེད་པ་སྟེ། མྱུ་གུ་ལ་ཆུ་བཞིན་ནོ་ཞེའོ། ། དེ་ནི་མི་འཐད་དེ། ཉེར་ལེན་གྱི་མཚན་ཉིད་ཧ་ཅང་ཁྱབ་པ་དང༌། བརྒྱུད་པ་ཉིད་མི་སྲིད་པ་དང༌། ལྷན་ཅིག་བྱེད་པའི་མཚན་ཉིད་མི་སྲིད་པས་སོ། ། དང་པོ་ནི་ཆུ་ལ་སོགས་པ་ཡང་ས་བོན་གྱི་ཉེར་ལེན་དུ་ཐལ་ཏེ། དངོས་སུ་ཕན་འདོགས་པས་སོ། ། གཉིས་པ་ནི་གལ་ཏེ་ཆུ་ལ་སོགས་པ་ས་བོན་ལ་བརྒྱུད་པས་ཕན་འདོགས་པས་ན་ཐུག་པ་མེད་པས་བརྒྱུད་པས་ཕན་འདོགས་པ་ཉིད་མི་སྲིད་པའོ། ། གསུམ་པ་ནི་ལྷན་ཅིག་བྱེད་པ་བརྒྱུད་པས་ཕན་འདོགས་པ་དེ་ཉེ་བར་ལེན་པ་དང༌། དུས་མི་མཚུངས་པར་འགྱུར་ཏེ། རྒྱུ་དང་འབྲས་བུ་དུས་གཅིག་པ་འགལ་བས་སོ།

། དེ་ལྟར་ན་ཉེ་བར་ལེན་པ་དང་ལྷན་ཅིག་བྱེད་པ་ལ་དེ་མེད་པས་མི་སྲིད་པ་ཡིན་ཏེ། མཚོན་པར་བྱ་བའི་གཞི་ལ་མི་སྲིད་པས་མི་སྲིད་པའི་ཁྱད་པར་རོ། ། ཡང་ཁ་ཅིག་ན་རེ། ཐུན་མོང་མ་ཡིན་པ་དང༌། ཐུན་མོང་བ་ནི་དེ་གཉིས་ཀྱི་ཁྱད་པར་ཡིན་ཏེ། ནས་ཀྱི་མྱུ་གུ་ལ་ས་བོན་དང་ས་ལ་སོགས་པ་བཞིན་ནོ་ཞེས་ཟེར་རོ། ། འདི་ལ་ཉེ་བར་ལེན་པ་ཉིད་ལ་འབྲས་བུ་དུ་མ་མཐོང་བས་དེའི་མཚན་ཉིད་མི་སྲིད་པའམ། འགའ་ཞིག་སྲིད་དུ་ཆུག་ཀྱང་མ་ཁྱབ་པ་ཡིན་ནོ། ། དེ་ལས་ལྷན་ཅིག་བྱེད་པའི་མཚན་ཉིད་ཀྱང་ཧ་ཅང་ཁྱབ་པ་ཡིན་ནོ། ། ཡང་གཞན་དག་ན་རེ། ཉེ་བར་ལེན་པ་ནི་འབྲས་བུ་དང་འདྲ་བ་ཡིན་ལ། གཞན་ནི་ཅིག་ཤོས་ཡིན་ནོ་ཞེའོ། ། དེ་ལྟར་ན་ཡང་ཉེར་ལེན་གྱི་མཚན་ཉིད་མ་ཁྱབ་པ་དང༌། འཁྲུལ་བ་དང༌། མི་སྲིད་པ་དང༌། ལྷན་ཅིག་བྱེད་པའི་མཚན་ཉིད་མ་ཁྱབ་པ་དང༌། འཁྲུལ་བ་སྟེ་ལྔའོ། ། དང་པོ་ནི་མེ་དང་རྔ་ལ་སོགས་པ་དུ་བ་དང་སྒྲ་པ་སོགས་པ་དང་མི་འདྲ་བས་མ་ཁྱབ་བོ། །གཉིས་པ་ནི་ཤེས་པ་ལ་རྣམ་པ་གཏོད་པའི་ཡུལ་དང༌། འབྲས་བུ་དང་འདྲ་བས་འཁྲུལ་བའོ། ། འཛིན་པའི་རང་བཞིན་དང་མི་འདྲ་བས་ཧ་ཅང་མ་ཁྱབ་པ་མེད་པར་བརྗོད་ན། བདག་ཉིད་ཀུན་གྱིས་འདྲ་བ་མི་སྲིད་པས་ན་གསུམ་པ་མི་སྲིད་པའོ། ། དེ་ཉིད་ཀྱི་ཕྱིར་ལྷན་ཅིག་བྱེད་པའི་མཚན་ཉིད་མི་འདྲ་བ་ཡང༌། མ་ཁྱབ་པ་དང་འཁྲུལ་བ་ཡིན་ཏེ། རྣམ་པར་འཇོག་པའི་དོན་ལ་མེད་པ་དང༌། དུ་བའི་ཉེ་བར་ལེན་པ་ལ་སོགས་པ་ལ་ཡོད་པས་སོ། ། ཡང་སློབ་དཔོན་ཆོས་མཆོག་གི་ཞལ་ནས་འབྲས་བུ་སྐྱེ་བ་ན། རྒྱུ་གང་གི་རྒྱུན་ལྡོག་པ་དེ་ནི་ཉེ་བར་ལེན་པ་ཡིན་ལ། ལྡོག་པ་ནི་ལྷན་ཅིག་བྱེད་པ་ཡིན་ནོ་ཞེས་གསུངས་སོ། ། འདི་ལ་ཡང་དཔེ་བསྟན་པ་དང༌། མ་ཁྱབ་པ་སྤང་བ་དང༌། མ་འཁྲུལ་བ་སྤང་བའོ། ། དང་པོ་ནི་དཔེར་ན་མྱུ་གུ་སྐྱེ་བ་ན། ས་བོན་གྱི་སྐྱེད་བྱེད་ཀྱི་ཆ་སྙིང་པོ་ལྡོག་པའམ། མེ་སྐྱེ་བ་ལ་ལྕག་མག་དང་གཙུབ་ཤིང་ལ་སོགས་པ་སྐྱེད་བྱེད་ཀྱི་ལྡོག་པའམ། སྣམ་བུ་སྐྱེ་བ་ལ་སྣལ་མའི་ཚོགས་ལྡོག་པ་བཞིན་ནོ།

། གཉིས་པ་ནི་མེ་ཤེལ་དང་ཆུ་ཤེལ་ལས་མེ་དང་ཆུ་འབྱུང་བ་དང༌། རྔ་དང་བསིལ་གཡབ་ལ་སོགས་པ་ལས་སྒྲ་དང་རླུང་འབྱུང་བ་ན། དེ་དག་གི་ཉེ་བར་ལེན་པ་མི་ལྡོག་པར་མཐོང་བས་མ་ཁྱབ་བོ། ། ཡང་ན་མེ་ཏོག་ལས་འབྲས་བུའི་ཆ་དུ་མ་དང༌། འོ་མ་ལས་ཞོ་དང་ཞོ་ག་ཆུ་དང་དཔྲིས་མ་ལ་སོགས་པ་འབྱུང་བ་དང༌། དེ་དག་ལོག་ཀྱང་ཀུན་གྱི་ཉེར་ལེན་མ་ཡིན་པས་ན་ཧ་ཅང་ཁྱབ་པ་ཡིན་ནོ་ཞེ་ན། རེ་ཞིག་མ་ཁྱབ་པ་སྤང་བ་ནི། མེ་ཤེལ་དང་ཆུ་ཤེལ་ནི་ལྷན་ཅིག་བྱེད་པ་ཙམ་ཡིན་ཏེ། ཉེ་བར་ལེན་པ་ནི་ཉི་ཟླའི་འོད་ཡིན་པས་ཆད་པ་ཉིད་དོ། ། འོད་ཀྱི་ཉེ་བར་ལེན་པ་གང་ཡིན། ཉི་མ་དང་ཟླ་བའོ་ཞེ་ན། འོ་ན་འོད་སྐྱེ་བ་ན་དེ་དག་མ་ལོག་པས་མ་ཁྱབ་པ་སོ་ན་འདུག་གོ་ཞེས་རྟོག་ན། དེར་ཡང་དེ་དག་ནི་ལྷན་ཅིག་བྱེད་པ་ཡིན་ལ། ཉེ་བར་ལེན་པ་ནི་སྣང་བ་དང༌། མུན་པའི་རྡུལ་ཕྲ་རབ་ཡིན་པས་སྐྱེད་བྱེད་ཆད་པ་ཁོ་ནའོ། ། དེས་ན་མེ་ལྕེ་ལ་སོགས་པའི་ཉེ་བར་ལེན་པ་ཡང་སྣང་བ་དང་མུན་པའི་རྡུལ་ཕྲ་རབ་ཡིན་ལ། མཐར་ཡང་རྡུལ་དུ་འགྱུར་ཏེ། ཤེས་པའི་རྒྱུན་བཞིན་དུ་ཉེ་བར་ལེན་པ་ཙམ་ལ་རག་ལས་པའི་འབྲས་བུ་ནི་རྒྱུན་མི་ཆད་པའི་ཕྱིར་རོ། ། དེ་ལྟ་མ་ཡིན་ན་ནུས་པ་མེད་པ་ཇི་ལྟར་དངོས་པོར་འགྱུར། སྒྲ་ལ་སོགས་པ་ནི་འགྲེལ་བཤད་ཉིད་ནས་གསལ་བར་ཟད་དོ། ཁྱབ་པ་སྤང་བའོ། ། གསུམ་པ་འཁྲུལ་བ་སྤང་བ་ཡང་འགྲེལ་བཤད་ཉིད་ནས་གསལ་ལོ། ། འདི་ཡང་མི་འཐད་དེ། རྒྱུན་ལྡོག་པ་ནི་འབྲས་བུ་ལྡོག་པ་ཡིན་ཏེ། རང་གི་ངོ་བོ་ནི་རྒྱུན་གྱི་དོན་མ་ཡིན་པའི་ཕྱིར་རོ། ། དེའང་འབྲས་བུ་མཐའ་དག་ལྡོག་པ་ལ་ནི་མི་འཐད་པས་ན། འབྲས་བུ་དེ་ལས་གཞན་ལྡོག་པ་ཡིན་ནོ། ། དེ་ཡང་རྣམ་པ་གཉིས་ཏེ། ཉེ་བར་ལེན་པ་ལས་བྱུང་བའི་འབྲས་བུ་གཞན་ནམ། འོན་ཏེ་ཁྱད་པར་མེད་པར་འབྲས་བུ་གཞན་ཙམ་ལྡོག་པ་ཡིན། ཐ་མ་ནི་མི་འཐད་དེ། དེ་མི་སྲིད་པའམ་མ་ཁྱབ་པས་སོ། ། དང་པོ་ལྟར་ན་ཡང་མ་ཁྱབ་པར་འགྱུར་ཏེ་ཉེ་བར་ལེན་པ་གཅིག་ལས་འབྲས་བུ་དུ་མ་མཐོང་བའི་ཕྱིར་རོ།

། འོན་ཏེ་བསྐྱེད་བྱའི་འབྲས་བུ་ཀུན་ལ་ལྟོས་ཏེ། འབྲས་བུ་གཞན་ལྡོག་པ་ནི་དེ་ལ་ཡང་ཡོད་དོ་ཞེ་ན། དེ་ལྟ་ན་ཡང་ལྷན་ཅིག་བྱེད་པ་ལ་ཡང་དེ་ཡོད་པས་ཧ་ཅང་ཁྱབ་སྟེ། དེའི་བསྐྱེད་བྱ་མ་ཡིན་པ་མ་ཆད་པ་ནི་མི་སྲིད་དོ། ། སློབ་དཔོན་ཆོས་མཆོག་གིས་ཁྱད་པར་མཐའ་དག་གང་གི་ནང་དུ་འདུ་བའི་ཆ་དེ་སྐྱེད་པ་ནི་ཉེ་བར་ལེན་པ་ཡིན་ལ། དེའི་ཁྱད་པར་སྐྱེ་བ་ནི་ལྷན་ཅིག་བྱེད་པ་ཡིན་ནོ་ཞེས་བཤད་པ་དེ་ནི་ལེགས་པ་ཡིན་ཏེ། དེ་ཁོ་ན་ལྟར་འཐད་པའི་ཕྱིར་རོ། ། དེ་བས་ན་ལན་དུ་འདི་ཉིད་བརྗོད་དོ། ། འདི་ལ་སློབ་དཔོན་ཤེས་རབ་འབྱུང་གནས་ན་རེ། རང་གི་བསྐྱེད་བྱའི་ཆ་ལ་ལྟོས་ཏེ་རྒྱུ་མཐའ་དག་རང་གི་ཉེར་ལེན་ཡིན་ནོ་ཞེས་འཆད་པ་དེའི་ལྟར་ན། རྒྱུན་ལྡོག་པར་བྱེད་པ་ནི་ཉེར་ལེན་ཡིན་ལ། རེས་འགའ་ཕན་འདོགས་པར་བྱེད་པ་ནི་ལྷན་ཅིག་བྱེད་པ་ཡིན་ནོ་ཞེས་སློབ་དཔོན་གྱིས་བཤད་པ་དང༌།

 ཚད་མས་ཀྱང་འཐད་པ་དང་འགལ་ལོ། ། སློབ་དཔོན་ཆོས་མཆོག་ལྟར་ཉེར་ལེན་གཅིག་པས་འབྲས་བུ་རང་བཞིན་གཅིག་པ་སྒྲུབ་པ་མ་ངེས་པ་འགྱུར་ཏེ་རླུང་དང་སྒྲ་རང་བཞིན་མི་འདྲ་བ་གཉིས་རླུང་གི་རྡུལ་ཕྲ་རབ་ལས་བྱུང་བའི་ཕྱིར་རོ། ། ཞེ་ན། མ་ཡིན་ཏེ་ཚོགས་པ་དེ་ཉིད་ཀྱི་ནང་གི་ཁྱད་པར་གྱིས་བྱས་པའི་ཕྱིར་ཐེ་ཚོམ་དང་གཏན་ལ་ཕེབས་པ་ལ་སོགས་པ་བཞིན་ནོ། ། ཞེས་བྱ་བས་ལན་བཏབ་པའི་ཕྱིར་ཏེ། ཉེ་བར་ལེན་པ་དང་ཚོགས་པ་གཅིག་ཏུ་གཏོགས་པའི་ལྷན་ཅིག་བྱེད་པའི་ཁྱད་པར་གྱིས་བྱས་པའི་ཕྱིར་རོ།། གལ་ཏེ་སྒྲ་དང་རླུང་གི་ངོ་བོ་མ་ཡིན་ནམ། ཅི་ལྟར་ལྷན་ཅིག་བྱེད་པའི་འབྲས་བུ་ཡིན་ཞེ་ན། མ་ཡིན་ཏེ་ལུས་ཅན་གྱི་རང་བཞིན་ཡུལ་ན་གནས་པ་ནི་ངོ་བོ་ཡིན་པས་ཉེ་བར་ལེན་པའི་འབྲས་བུ་ཡིན་ལ། མིག་གི་བལྟ་བར་བྱ་བ་དང་རྣ་བས་གཟུང་བར་བྱ་བ་ནི་གནས་སྐབས་ཀྱི་ཁྱད་པར་ཡིན་པས་རྐྱེན་གྱི་འབྲས་བུ་འཐད་པའི་ཕྱིར་རོ། ། བལྟ་བྱ་དང་གཟུང་བྱ་མ་ཡིན་པའི་གནས་སྐབས་རྫས་ཀྱི་རྒྱུན་གཅིག་ལ་ཡོད་པ་བཞིན་ནོ། ། འོ་ན་རིག་པ་དང་བེམ་པོ་ཡང་གནས་སྐབས་ཡིན་པས་ཉེ་བར་ལེན་པ་གཅིག་ལས་བྱུང་བ་མི་འགལ་ལོ་ཞེ་ན། འོ་ན་ཉེ་ལེན་གཅིག་གི་ནུས་པའི་ཡུལ་དུ་གྱུར་པའི་ངོ་བོ་གང་ཡིན་ཡོད་པའོ་ཞེ་ན། ཡོད་པ་ནི་རིག་པར་ཡོད་པ་དང་བེམ་པོར་ཡོད་པ་ཉིད་ཡིན་གྱི་ཡོད་པ་ཙམ་གྱི་ཁྱད་པར་གཞན་མི་སྲིད་དེ། དོན་གཅིག་ལ་རིག་པ་ཡོད་པ་དང་ཡོད་པ་ཙམ་གྱི་ཆོས་གཉིས་བློའི་ཡུལ་དུ་མ་གྲུབ་པའི་ཕྱིར་རོ། ། དེས་ན་ཡོད་པ་ཙམ་ནི་ཁྱད་པར་ལ་བཏགས་པས་ཁྱད་པར་སྐྱེད་པའི་རྒྱུ་ལས་གཞན་གྱི་འབྲས་བུ་མི་འཐད་དོ། ། ཐོགས་བཅས་ཡུལ་ཁྱབ་པར་བྱེད་པ་དང༌། མཉན་བྱ་དང་བལྟ་བྱ་ལ་སོགས་པ་གནས་སྐབས་དག་ནི་ཆོས་ཐ་དད་པ་དང་རྟེན་དང་བརྟེན་པའི་མཚན་ཉིད་ཀྱང་ཡོད་པའི་ཕྱིར་དང༌། ཉེ་བར་ལེན་པ་དང་ལྷན་ཅིག་བྱེད་པ་གཉིས་ཀྱི་བསྐྱེད་བྱར་འཐད་དོ། ། དེས་ན་མ་ངེས་པ་མ་ངེས་པ་མ་ཡིན་ནོ། ། འོ་ན་དུ་མ་དང་སོལ་བ་དང་ཐལ་བ་ཉིད་སྐྱེད་པའི་རྡུལ་ཐ་དད་པར་བསྟན་པ་མི་འཐད་དེ།

ཐལ་བ་ལ་སོགས་པ་ནི་ལྷན་ཅིག་བྱེད་པའི་འབྲས་བུ་ཡིན་པའི་ཕྱིར་རོ། ། དེས་ན་ཉེར་ལེན་ཐ་དད་ཀྱི་བསྐྱེད་བྱར་བསྟན་པར་འགལ་ལོ། ། དེ་སྟེ་དེ་དག་ཉེར་བར་ལེན་པའི་འབྲས་བུ་ཡིན་ན། མཉན་བྱ་དང་བལྟ་བྱ་བ་ཡང་ཡིན་པས་ཉེར་ལེན་འདྲ་བ་ལས་འབྲས་བུ་མི་འདྲ་བར་སྣང་བས་མ་ངེས་པ་སོ་ན་འདུག་གོ་ཞེ་ན། འདིར་ཡང་རྡུལ་ཐ་དད་པར་བསྟན་པ་ནི་ལྷན་ཅིག་བྱེད་པ་མི་འདྲ་བ་དང༌། ལྡན་པར་བསྟན་པའི་དོན་དུ་ཡིན་པས་མི་འགལ་ཏེ། སྔ་མ་ལྟར་ཚོགས་པ་དེའི་ནང་གི་ཁྱད་པར་གྱིས་བསྐྱེད་པས་ལན་བཏབ་པའི་ཕྱིར་རོ། ། ཡང་ན་འདིར་ཉེར་ལེན་དང་ལྷན་ཅིག་བྱེད་པ་གཉིས་ཀ་ཐ་མི་དད་པ་ལས་འབྲས་བུ་བདག་ཉིད་ཐམས་ཅད་ཀྱིས་ཐ་མི་དད་པར་བསྒྲུབས་པས་མ་ངེས་པ་མ་ཡིན་ནོ། ། ཉེར་ལེན་གཅིག་པར་ཐེ་ཚོམ་ཟ་བ་ཡང་མ་ཡིན་ཏེ། མིག་དང་གཟུགས་དང་སྣང་བ་དག་བདེ་བའི་ཉེར་ལེན་ཡིན་ན། གཟུགས་ཅན་ཀྱི་ངོ་བོར་ཐལ་ཏེ་དེ་དག་གི་རྒྱུན་བཞིན་ནོ། ། དེས་ན་དེ་བསྐྱེད་པར་བྱ་བ་གཞན་དང་ངོ་བོ་མི་འདྲ་བས་དེའི་ཉེར་ལེན་ཅན་ཡང་མ་ཡིན་ནོ། ། དེས་ན་ཤེས་པའི་ཉེར་ལེན་ལས་བྱུང་བར་གྲུབ་བོ། ། ལྷན་ཅིག་བྱེད་པ་གཞན་ཡང་ཤེས་པ་དང་འདྲ་བར་དེའི་ཡང་ཡིན་པས་གཏན་ཚིགས་ངེས་པའི་ཕྱིར་རོ། ། ལྡོག་པ་ལ་ཐེ་ཚོམ་ཟ་བ་ཡང་མ་ཡིན་ཏེ། ཉེ་བར་ལེན་པ་འདྲ་བ་ལས་འབྲས་བུ་མི་འདྲ་བའམ། གཉིས་ཀ་འདྲ་བ་ལས་མི་འདྲ་བའི་ཆ་དང་ལྡན་པའི་འབྲས་བུ་འབྱུང་ན་མི་འདྲ་བ་རྒྱུ་མེད་པར་ཐལ་བས་རྒྱུ་འབྲས་འཇིག་པར་འགྱུར་བའི་ཕྱིར་རོ། ། གློ་བུར་བ་ཉིད་ཅེས་བྱ་བ་ནི། གལ་ཏེ་རྒྱུ་ཐ་མི་དད་ཀྱང་འབྲས་བུ་ཐ་དད་པར་འགྱུར་ན་ནི། ཐ་དད་པ་རྒྱུ་མེད་པས་འགྱུར་ཏེ། གཅིག་ཀྱང་ཐ་དད་པའི་རྒྱུ་མ་ཡིན་པའི་ཕྱིར་རོ། ། དེ་ལྟ་ན་ནི་གཅིག་ཀྱང་རྒྱུ་མེད་པར་འགྱུར་ཏེ། ཐ་དད་པ་སྐྱེས་པའི་གཅིག་པོ་གཅིག་མི་བྱེད་པས་དེ་ལ་མི་ནུས་པའི་ཕྱིར་རོ། ། གཅིག་དང་དུ་མ་ལས་གཞན་པའི་འགྲོ་བ་ཡང་མེད་པས་མཐའ་དག་གློ་བུར་བ་ཞེས་བྱ་བའི་བརྗོད་པ་ཅན་རྒྱུ་མེད་པར་ཐལ་ལོ།

། དེ་ལྟར་འདོད་དོ་ཞེ་ན༑ ཡུལ་དང་དུས་དང་རང་བཞིན་ངེས་པ་མི་རུང་བའི་ཕྱིར་ཏེ། ཡུལ་གཅིག་ཁོ་ནར་གནས་ཤིང་ཡུལ་གཞན་སྤོང་བ་དང༌། དུས་གཅིག་ན་ངེས་ཤིང་གཞན་སྤོང་བ་དང༌། རང་བཞིན་གཅིག་ཁོ་ནར་ངེས་ཤིང་རང་བཞིན་གཞན་སྤོང་བ་ནི་མི་འཐད་དེ། ཡུལ་དང་དུས་ཐམས་ཅད་ན་རང་བཞིན་ཐམས་ཅད་ཡོད་པའམ། འགའ་ན་ཡང་འགའི་ཚེ་འགའ་ཡང་མེད་པར་ཐལ་ལོ། ། ཞེས་བྱ་བའི་དོན་ཏོ། ། རང་བཞིན་ངེས་པ་མེད་པར་ཐལ་བ་འདི་ལ། སློབ་དཔོན་ཆོས་མཆོག་ན་རེ། མེ་ཉིད་དུ་ངེས་ཀྱི་ཆུའི་རང་བཞིན་ཇི་སྟེ་མ་ཡིན་ཞེས་པ་ནི་ཐལ་བའི་དོན་མ་ཡིན་ཏེ། དེ་ལྟ་ན་མེ་ཉིད་ཆུར་ཐལ་བ་ན་མེའི་ཡུལ་དུ་ཆུ་སྐྱེས་པ་ཡིན་ཏེ། དེ་ལྟ་ན་ཡང་ཡུལ་ངེས་པ་མེད་པར་འདུས་པས་ལོགས་སུ་བརྗོད་པར་མི་རིགས་སོ། ། གལ་ཏེ་གཅིག་ཉིད་དུ་མར་ཐལ་ལོ་ཞེས་བྱ་བའི་དོན་ཡིན་ན་ཡང༌། དུ་མ་རྒྱུ་མེད་པར་འདོད་པ་ལ་མི་འཐད་དེ། གཅིག་གི་རྒྱུ་ལས་གཅིག་ཁོ་ནར་སྐྱེས་པས་དུ་མར་མི་ཐལ་བའི་ཕྱིར་རོ་ཞེའོ། ། འདི་ནི་ཤིན་ཏུ་མི་འཐད་དེ། ཡུལ་སོ་སོར་སྐྱེས་པ་དག་ནི་ཡུལ་ངེས་པ་མེད་པ་དང་འགལ་ཏེ། གཞན་དུ་གཞན་སྐྱེས་པས་དེ་དང་གཞན་གྱི་ཡུལ་ངེས་པ་སྤོང་བ་ནི་མི་སྲིད་པས་སོ། ། དེ་ལྟ་མ་ཡིན་ཏེ་མེ་ཆུའི་རང་བཞིན་དུ་ཐལ་བས་ཆུ་ཡུལ་ངེས་པ་མེད་པར་འགྱུར་ན། ཅི་ཡུལ་གཞན་ན་གནས་པའི་ཆུ་ཡུལ་ངེས་པ་མེད་པར་འགྱུར་རམ། ཡུལ་དེར་སྐྱེས་པའི་ཆུ་གཉིས་ཀ་ལྟར་ཡང་རྒྱུ་དང་ལྡན་པའི་ཕྱོགས་ལ་ཡང་དངོས་པོ་མཐའ་དག་ཡུལ་ངེས་པ་མེད་པར་འགྱུར་ཏེ། རིགས་མཐུན་པའི་དངོས་པོ་གཞན་སྐྱེས་པས་གཞན་མནའ་མ་དང་དེ་གཉིས་ཀ་ཡུལ་ངེས་པ་མེད་པར་འགྱུར་བས་སོ། ། གཞན་ཡང་དུ་མར་ཐལ་བ་ཡང་གཅིག་རྒྱུ་དང་ལྡན་པར་ཁས་ལེན་པ་ལ་མི་འཐད་པ་ཇི་ལྟར་ཏེ། དུ་མ་རྒྱུ་མེད་ན་འགའ་ལ་ཡང་ལྡོག་པ་འགལ་བའི་ཕྱིར་རོ། ། རྒྱུ་མེད་པར་ཡོད་པར་ནི་ཐམས་ཅད་ལ་འགྱུར་རོ། ། གཅིག་གི་རྒྱུ་ལས་གཅིག་ཏུ་སྐྱེས་པ་དུ་མར་འགལ་ལོ་ནས་ཐལ་བའི་བྱེད་པ་མ་ཡིན་ནམ།

མི་འགལ་ན་སྐྱོན་མེད་པར་ཐལ་བའི་དོན་ཅི་ཡོད་དེ་འདོད་པར་འགྱུར་རོ། ། གཞན་ཡང་རང་གི་ལུགས་མེ་དང་ཆུའི་རྣམ་པ་དང་ལྡན་པའི་དོན་དག་ཉིད་ནུས་པ་གཞན་དང་ལྡན་པར་ཐལ་དང༌། ཤེས་པ་རྣམས་ཀྱི་ཡུལ་འཛིན་པའི་ནུས་པ་གཞལ་དུ་ཐ་བ་དང་ལྷན་ཅིག་སྤྱོད་པའི་དོན་གཞན་དང་འབྲེལ་བར་ཐལ་བ་བརྗོད་པ་ཡིན་ནོ་ཞེས་བྱ་བ་ཡང་འགལ་ཏེ། གལ་ཏེ་མེ་དང་དེ་ཆུའི་ནུས་པ་དང་ཆུའི་མདོག་དང་ལྡན་ན་ནི་འོ་ན་ཆུའི་ཡུལ་དུ་མེ་བྱུང་བ་ལས་འདས་པ་ཅི་ཡོད་དེ། རྣམ་པ་ནི་ལྷན་ཅིག་སྤྱོད་པའི་མདོག་དབྱིབས་ཡིན་པའི་ཕྱིར་མེ་ཆུའི་རྣམ་པ་ཅན་དུ་ཐལ་བས་སོ། ། གལ་ཏེ་མེའམ་ཆུ་རང་གི་རྣམ་པ་ལས་མ་འདས་ཀྱང་གཞན་གྱི་ནུས་པ་དང་འབྲེལ་ན། མེ་སྔོན་པོ་དང་ཆུ་དམར་པོ་ཡུལ་དེར་འབྱུང་བར་འགྱུར་ལ། དེ་ལྟ་ན་ཡང་ཡུལ་ངེས་པ་མེད་པ་ལས་འདས་པ་ཅི་ཡོད། གཞན་ཡང་མེའི་རྒྱུ་ལས་སྐྱེས་པར་ཁས་བླངས་པ་དེ། ཆུའི་ནུས་པ་ལ་སོགས་པ་དང་འབྲེལ་བར་མི་འཐད་དེ། དུ་བ་ཙམ་རྒྱུ་མེད་ཀྱི་གཅིག་གི་རྒྱུ་ཡོད་པར་ཁས་བླངས་པས་སོ། ། ཞེས་རང་གིས་བརྗོད་པ་དེ་ཉིད་གནས་སོ། ། དེས་ན་སྔ་མ་ལྟར་འཐད་དོ། ། ཕྱིར་རོལ་ཁྱད་པར་མེད་ན་ཡང༌། །དགའ་དང་ཡོངས་སུ་གདུང་བ་དག།ཅེས་བྱ་བ་ལ་སོགས་པ་ནི་བློ་ཁས་བླངས་པ་དོར་ཏེ། ཇི་ལྟར་སྣང་བཞིན་པའི་བདེ་བ་ལ་སོགས་པའི་དོན་གྱི་བདག་ཉིད་ཡིན་པ་འགོག་པ་ཡིན་ནོ། ། སློབ་དཔོན་ཆོས་མཆོག་ན་རེ། བློའི་བདེ་བ་ཕྱི་རོལ་གྱི་བྱས་པ་ཕྱི་རོལ་གྱི་གཟུགས་བརྙན་སྣང་བ་ནི་མ་ཡིན་ཏེ། དམ་བཅས་པའི་དོན་ཡིན་ནོ་ཞེས་གསུང་ངོ༌། ། དེ་ནི་མི་འཐད་དེ། རྣམ་འགྲེལ་ལས་ཚིགས་སུ་བཅད་པ་འདིའི་དེ་མ་ཐག་པར། གལ་ཏེ་བློ་ཡང་བདེ་སོགས་ཀྱི། ། བདག་ཉིད་ཡིན་པས་མི་འགལ་ན། ། ཞེས་དོགས་པ་བསུ་ནས། ད་ནི་ཕྱི་དེ་བདེ་སོགས་ཀྱི། ། བདག་ཉིད་ཡིན་ཞེས་ཇི་ལྟར་རྟོགས། ། ཞེས་བྱ་བ་དང་གཞན་གྱི་དོགས་པ། གལ་ཏེ་ཕྱི་རོལ་བདེ་བ་མ་ཡིན་ན་བློ་བདེ་བ་ལ་སོགས་པའི་རང་བཞིན་དང༌། རིགས་མི་འདྲ་བས་གཟུང་འཛིན་དུ་མི་འཐད་པ་ལས་ཕྱི་རོལ་བདེ་བ་ཡིན་པར་རྟོགས་སོ་ཞེས་བྱ་བ།

གལ་ཏེ་རིགས་ནི་ཐ་དད་དག། གཟུང་བ་མིན་ན་ཞེས་བྱ་བས་དོགས་པ་བསུ་ནས། ཡང་ལན་དུ་སྐྱེས་བུ་ནི། ཀུན་གྱི་འཛིན་བྱེད་མི་འགྱུར་ཏེ། ། དེས་ན་ཟ་བ་པོ་ཉིད་ཉམས། ། ཞེས་བཤད་པའི་ཕྱིར་དང༌། རྣམ་ངེས་འདི་ཉིད་དུ་འདིའི་བདག་ཉིད་འདི་འཇོག་པར་བྱེད་པར་བྱེད་པ་གཞན་ཡིན་པར་ནི་རིགས་པ་མ་ཡིན་ཏེ། ཞེས་བྱ་བ་ལ་སོགས་པ་དང་འདི་ཟློས་པར་ཐལ་བའི་ཕྱིར་རོ། ། དེས་ན་འདིར་ནི་མྱོང་བཞིན་པའི། དེ་ཉིད་ཕྱི་རོལ་གྱི་རང་བཞིན་ཡིན་པ་འགོག་པ་ཕྱི་མས་ནི་ཕྱི་རོལ་གྱིས་རྣམ་པར་གཞག་པ་འགོག་པར་ངེས་སོ། ། རྣམ་པ་འགོག་པ་ཡང་མྱོང་བཞིན་པའི་བདེ་བ་ནི་ཕྱི་རོལ་གྱིས་གཏད་པ་མ་ཡིན་ཏེ། ཕྱི་རོལ་ཁྱད་པར་མེད་ཁྱད་པར་དུ་གྱུར་པའི་ཕྱིར་ཞེས་ཁྱབ་བྱེད་འགལ་བ་དམིགས་པ་ཡིན་ནོ། ། མྱོང་བ་ལ་གནས་པའི་རྣམ་པ་ཕྱི་རོལ་ཁྱད་པར་མེད་ཀྱང༌། ཁྱད་པར་དུ་གྱུར་པ་ནི་མ་གྲུབ་སྟེ། ཁྱད་པར་དུ་འགྱུར་བ་ནི་བློ་ཡིན་པའི་ཕྱིར་ཞེས་བྱ་བའི་དོགས་པ་བསུ་བ་ནི་ཁྱད་པར་དུ་གྱུར་པ་ནི་བློ་ཡིན་གྱི་ཞེས་བྱ་བ་ལ་སོགས་པའོ། ། འདིར་བློ་ནི་ཡུལ་གྱི་རྣམ་པ་ཅན་གྱི་དོན་མྱོང་བ་མེད་པ་ཡིན་ལ། ཡུལ་གྱི་རྣམ་པ་ཅན་གྱི་དོན་མྱོང་བ་མེད་པ་ལས་གཞན་ཡུལ་གྱི་རྣམ་པ་ཅན་གྱི་རིག་པ་ནི་མྱོང་བའོ་ཞེས་བྱ་བའི་ཕྱིར་རོ། ། བློ་ལ་ནི་རྣམ་པ་ཡོད་ལ། མྱོང་བ་ནི་རྣམ་པ་མེད་པར་ཁས་ལེན་པ་ནི་སྤྱིར་འདོད་པ་ཡིན་ཡང། འདིར་དེ་ལྟར་བཀོད་པ་མ་ཡིན་ཏེ་སྐབས་སུ་མ་བབ་པའི་ཕྱིར་རོ། ། གྲུབ་པ་ལ་སྒྲུབ་པ་བརྗོད་པའི་དོན་ཡིན་ན་སྔར་གྱི་ཚད་མའི་ལན་གདབ་དགོས་སོ། ། དེས་མ་གྲུབ་པ་བརྗོད་པ་ཡིན་ནོ། ། མྱོང་བའི་བདེ་བ་ཆོས་ཅན་ཡིན་ན་དེ་ནི་མ་གྲུབ་བོ། ། ཞེས་བརྒལ་བ་ཡང་མི་འཐད་དེ། སྔར་གྱི་ཚད་མ་མ་བཀག་པར་དེ་ལྟར་བརྗོད་པར་མི་ནུས་པའི་ཕྱིར་རོ། ། དེས་ན་བློའི་བདེ་བ་འཕེལ་ཡང་མྱོང་བའི་བདེ་བ་མི་འཕེལ་བས་མ་གྲུབ་བོ་ཞེས་སྔར་གྱི་ཚད་མ་ཁས་བླངས་ནས་མ་གྲུབ་པར་བརྗོད་པར་འདོད་པ་ཡིན་ལ།

དེ་ལྟ་ན་ཡང་མྱོང་བ་ལ་བདེ་བའི་རྣམ་པ་ཡོད་པར་གྲུབ་བོ། ། ཆ༤ རྣལ་འབྱོར་མངོན་སུམ་བཤད་པ། རྣལ་འབྱོར་གྱི་མངོན་སུམ་ནི་གང་ཟག་ཁྱད་པར་དང༌། རྒྱུའི་ཁྱད་པར་དང༌། རང་བཞིན་གྱི་ཁྱད་པར་དང༌། ཡུལ་གྱི་ཁྱད་པར་དང༌། དཔེ་དང་རྣམ་པ་ལྔས་ངེས་པར་བྱའོ། ། དེ་ལ་གང་ཟག་གི་ཁྱད་པར་ནི། འཇིག་རྟེན་ལས་འདས་པའི་ཤེས་པ་ཅན་ཁོ་ན་ལ་ཡོད་ཀྱི་ཚུ་རོལ་མཐོང་བ་ལ་ནི་མ་ཡིན་ནོ། ། དེ་དག་གིས་ནི་དབང་པོ་ལས་འདས་པའི་དོན་བསྒོམས་པས་མཐོང་ཡང་ཡིད་ཀྱི་མངོན་སུམ་ཙམ་ཡིན་ཏེ། འཇིག་རྟེན་ལས་འདས་པའི་ཕྱིན་ཅི་མ་ལོག་པ་དང་སྤྲོས་པ་མེད་པའི་དོན་དམ་པ་རྣམ་པ་གཉིས་ཀྱི་ཡུལ་ཅན་གྱི་ཡིད་ཁོ་ན་དོན་དམ་པའི་ཡུལ་ཅན་ཉིད་ཀྱིས་ཡིད་ཀྱི་མངོན་སུམ་གཞན་ལས་ཁྱད་པར་དུ་རྣལ་འབྱོར་གྱི་མངོན་སུམ་དུ་འདོད་པའི་ཕྱིར་རོ། ། རྒྱུའི་རྣམ་པ་གཉིས་ཏེ། སྐྱེ་བར་བྱེད་པའི་རྒྱུ་དང༌། ཕྱིན་ཅི་མ་ལོག་པའི་རྒྱུའོ། ། སྐྱེ་བའི་རྒྱུ་ནི་དེ་ཁོ་ན་གོམས་པ་དང་སྨོན་ལམ་གྱི་ཁྱད་པར་རོ། ། དེ་ལ་འཇིག་རྟེན་ལས་འདས་པའི་ཕྱིན་ཅི་མ་ལོག་པ་དང་སྤྲོས་པའི་རྣམ་པར་རྟོག་པ་མེད་པའི་ཤེས་པ་སྐྱེ་བའི་རྒྱུ་ནི་དེ་ཁོ་ན་ལ་དམིགས་པའི་ཏིང་ངེ་འཛིན་དང༌། ཤེས་རབ་གོམས་པ་ཡིན་ལ། དེའི་བདག་པོ་ལས་བྱུང་བའི་འཇིག་རྟེན་པའི་ཤེས་པ་ནི་སྨོན་ལམ་གྱི་དབང་གིས་སྐྱེ་བ་ཡིན་ནོ། ། འདིར་དགྲ་བཅོམ་པའི་རྒྱུད་ལ་ཡོད་པའི་འཇིག་རྟེན་པའི་ཤེས་པ་དེ་ཁོ་ན་མཐོང་བའི་བདག་པོ་ལས་བྱུང་བ་མ་ཡིན་པ་ནི་ཅི་རིགས་པར་དབང་པོ་དང་ཡིད་ཀྱི་མངོན་སུམ་ལ་སོགས་པ་ཡིན་ནོ། ། དེས་ན་དེ་ཁོ་ནའི་ཏིང་ངེ་འཛིན་གོམས་པ་དང༌། སྨོན་ལམ་ནི་རྣལ་འབྱོར་གྱི་མངོན་སུམ་གཉིས་སྐྱེ་བའི་རྒྱུ་ཡིན་ནོ། ། ཕྱིན་ཅི་མ་ལོག་པར་འཇུག་པའི་རྒྱུ་ཡང་འཇིག་རྟེན་ལས་འདས་པ་ལ་ནི་ཡུལ་གྱི་ནུས་པ་མ་ཡིན་གྱི། དེ་ཁོ་ན་གོམས་པ་ཞེས་བྱ་བ་སྐྱེ་བའི་རྒྱུ་དེ་ཉིད་ཡིན་ལ། འཇིག་རྟེན་པའི་རྣལ་འབྱོར་གྱི་མངོན་སུམ་ལ་ནི་སྒྲིབ་པའི་ས་བོན་ཟད་པ་ཡིན་ཏེ།

ལོག་པར་འགྲོ་བའི་རྒྱུ་མེད་པས་ཚད་མ་མ་ཡིན་པའི་ཕྱིར་རོ། ། མི་རྟག་པའི་དོན་གོམས་པ་ལས་དེ་ལ་ཤེས་པ་སྐྱེས་པ་ནི། འཁྲུལ་བ་ཡང་སྲིད་ཀྱི། རྟག་པའི་དོན་ལ་དེ་མི་སྲིད་པས་ནི་ཚད་མ་ཡིན་ནོ། །དངོས་པོ་རྣམས་ཀྱི་ཆོས་ཉིད་མི་རྟག་པ་ཡིན་ཏེ། དེས་ན་ཕྱིན་ཅི་ལོག་མ་ཡིན་ནོ། ། འོ་ན་གོམས་པའི་ཤེས་པས་བཅད་པའི་དོན་དེ་རྣལ་འབྱོར་པའི་ཤེས་པས་མཐོང་བས་བཅད་པའི་ཡུལ་ཅན་ཚད་མར་མི་རུང་ངོ་ཞེ་ན། དེ་ལྟ་མ་ཡིན་ཏེ་འཇིག་རྟེན་ལས་འདས་པ་སྔར་མ་མྱོང་བའི་ཁྱད་པར་མྱོང་བའི་ཕྱིར་དོན་ཙམ་ལ་ཚད་མ་ཡིན་ནོ། ། སྤྱིའི་དོན་ནི་སྔར་མཐོང་བ་ཁོ་ནའོ། ། འོ་ན་ཁྱད་པར་ལ་ཕྱིན་ཅི་མ་ལོག་པར་འཇུག་པའི་རྒྱུ་ཅི་ཡིན་ཞེ་ན། སློབ་དཔོན་ཆོས་མཆོག་ནི། ཡུལ་གྱི་ཕན་འདོགས་པ་ཡིན་པར་བཞེད་ན། སློབ་དཔོན་ཆོས་མཆོག་ནི། ཡུལ་གྱི་ཕན་འདོགས་པ་ཡིན་པར་བཞེད་ན། དེ་ནི་གོམས་པ་ཙམ་གྱི་ནུས་པ་ལས་སྐྱེ་བ་གྲུབ་པས་གནོད་པ་སླའོ། ། དེས་ན་དེ་ཁོ་ན་ཡིད་ལ་བྱེད་པ་ཉིད་རྒྱུ་ཡིན་ནོ། ། འདི་ལྟར་དེ་ཁོ་ན་ཡིད་ལ་བྱེད་པ་ནི་དེ་ཁོ་ནའི་ཁྱད་པར་ཇི་ལྟ་བ་བཞིན་གསལ་བ་སྐྱེད་པ་ལ་ནུས་པ་གྲུབ་པ་ཡིན་ཏེ། མེ་རྟོགས་པ་ནི་དེའི་ཁྱད་པར་མྱོང་བ་ཡང་ནུས་པ་ཡོད་པ་ཡིན་ནོ། ། འཇིག་རྟེན་གྱི་དོན་མ་བསྒོམས་པ་སྣ་ཚོགས་ལ་རྗེས་ཐོབ་ཀྱི་ཤེས་པ་ཕྱིན་ཅི་མ་ལོག་པར་འཇུག་པའི་རྒྱུ་ནི་སྒྲིབ་པའི་ས་བོན་བཅོམ་པ་ལས་སྟེ་རྣམ་པར་ཤེས་པ་ཡང་དོན་གྱི་ཆོས་ཉིད་ནི་ཇི་ལྟ་བ་བཞིན་ཡོད་པ་དང༌། དེས་ཇི་ལྟ་བ་བཞིན་གསལ་བ་ཡིན་ནོ། ། ལོག་པར་གསལ་བ་ནི་ཤེས་པའི་རང་བཞིན་མ་ཡིན་གྱི། མ་རིག་པའི་ནུས་པའོ། ། ནུས་པ་དེ་ཡང་དག་པའི་མཐོང་བས་གསལ་བ་ནི་ངོ་བོ་ཉིད་ཀྱི་ཤེས་པ་དོན་ཕྱིན་ཅི་མ་ལོག་པར་འཇུག་པས་ན་ཚད་མར་གྲུབ་བོ། །དེ་ནི་རྒྱུའི་ཁྱད་པར་རོ། ། རང་བཞིན་གྱི་ཁྱད་པར་ཡང་གསལ་བར་སྣང་བ་རྣམ་པར་རྟོག་པ་མེད་པ་ཉིད་དོ། ། ཡུལ་གྱི་ཁྱད་པར་ནི། འཇིག་རྟེན་འདས་པའི་ཤེས་པའི་ཡུལ་ནི་མི་རྟག་པ་ལ་སོགས་པ་དོན་དམ་པའི་དོན་ཡིན་ལ་འཇིག་རྟེན་པའི་ཤེས་པའི་ཡུལ་ནི་ཀུན་རྫོབ་པའི་གཟུགས་ལ་སོགས་པ་སྟེ།

དེ་ལ་ལྟོས་ནས་མྱི་སླུ་བ་ཡིན་པའི་ཕྱིར་རོ། ། ཡུལ་ལ་མི་ལྟོས་པར་གོམས་པ་ཙམ་གྱིས་གསལ་བར་སྣང་བའི་དཔེ་ནི་འཇིགས་པ་ལ་སོགས་པ་གོམས་པ་ལས་དེའི་དོན་གསལ་བར་སྣང་བའི་ཤེས་པ་འགྲུབ་པ་བཞིན་ནོ། ། རྒྱུ་གོམས་པ་དེ་ཉིད་ཀྱང༌། དམིགས་པ་དང༌། རྣམ་པ་དང༌། དུས་དང༌། རྒྱུ་བཞིས་སྟེ། སྡུག་བསྔལ་གྱི་བདེན་པ་ལ་སོགས་པ་དང༌། མི་རྟག་པ་ལ་སོགས་པའི་རྣམ་པ་དང༌། སྐྱོ་བ་ཙམ་དང་སྙིང་རྗེའི་རྒྱུས་ཉན་ཐོས་དང་བྱང་ཆུབ་སེམས་དཔའ་བསྒོམས་པ་དང༌། སྲིད་པ་གསུམ་དང་བསྐལ་བ་གྲངས་མྱེད་པ་གསུམ་ལ་སོགས་པའི་དུས་སོ། ། རྣལ་འབྱོར་གྱི་མངོན་སུམ་གྱི་མཚན་ཉིད་གང་ཟག་ལ་སོགས་པ་ལྔས་བསྟན་པའོ། ། སྒྲུབ་པར་བྱེད་པའི་ཚད་མ་ཡང་རུང་བ་ཉིད་དང་ངེས་པའོ། ། དེ་ལ་མ་འོངས་པ་སྐྱེ་བ་ལ་ནི་རུང་བ་སྒྲུབ་པའི་ཚད་མ་དང༌།

 འདས་པ་བྱུང་ཟིན་པ་ལ་ནི་ངེས་པའི་ཚད་མ་འཇུག་གོ ། དང་པོ་ནི་ཚད་མས་གྲུབ་པའི་མི་རྟག་པ་དང༌། བདག་མེད་པ་ལ་སོགས་པའི་རྣམ་པ་ཅན་གྱི་སེམས་ནི་གོམས་པའི་ཡན་ལག་དང་མ་བྲལ་ན་རབ་ཀྱི་མཐར་ཕྱིན་པ་ཉིད་དུ་འགྲོ་བར་ངེས་ཏེ། རྟེན་བརྟན་པ་དང་གོམས་པ་ལས་རང་གི་ངག་གིས་ཁྱད་པར་དུ་འགྲོ་བའི་ཕྱིར་རོ། ། འདིར་མི་མཐུན་པའི་ཕྱོགས་གོམས་པའི་ཡན་ལག་དང་མ་བྲལ་བ་ཡང་རབ་ཀྱི་མཐར་མི་འགྲོ་བ་ནི་རྒྱུ་མཚན་ངེས་པ་དང་ལྡན་པ་ཡིན་ཏེ། དེ་ལྟ་མ་ཡིན་ན་ཐམས་ཅད་དེ་ལྟར་ཐལ་བས་འདོད་པ་ལ་སོགས་པ་གོམས་པ་ལ་ཡང་མི་གསལ་བར་འགྱུར་རོ། ། དེས་ན་གསལ་བར་མི་འགྱུར་བ་རེས་འགའ་བ་འདི་ནི་རྒྱུ་མཚན་ངེས་པ་ལ་ལྟོས་པ་ཡིན་ནོ། ། རྒྱུ་མཚན་ཡང་བྱས་ཟིན་པ་འབད་རྩོལ་ལ་ལྟོས་པ་དང༌། རྟེན་མི་བརྟན་པ་ཁོ་ན་ཡིན་ཏེ། གཞན་བརྟག་པར་མི་ནུས་པའི་ཕྱིར་རོ། ། དེ་ཡང་ངང་གིས་འཕེལ་བ་དང༌། རྟེན་བརྟན་པ་དང༌། འགལ་བ་ཡིན་པས་ན་མི་མཐུན་པའི་ཕྱོགས་ཀྱི་ཁྱབ་བྱེད་དང་གཏན་ཚིགས་འགལ་བས་ཁྱབ་པ་གྲུབ་བོ། ། བྱས་ཟིན་པ་ཡང་རྩོལ་བ་ལ་ལྟོས་པ་ཡང་མ་ཡིན་ལ། རྟེན་ཡང་བརྟན་ན་ནི་ཁྱད་པར་དུ་མཐར་ཕྱིན་པར་མི་འགྲོ་བའི་རྒྱུ་མེད་པས་འགྲོ་བ་ཁོ་ནའོ། ། དེས་ན། དེའི་ཕྱིར་རིགས་མཐུན་གོམས་པ་ཡིན། ས་བོན་ལས་འབྱུང་གང་འགྱུར་བ། ། རྩེ་བ་ལ་སོགས་བློ་དེ་དག། གོམས་པར་འགྱུར་ན་ག་ལ་གནས། ། ཞེས་བཤད་དོ། ། འདིར་མཐའ་གཞན་བཀག་པའི་ངེས་པ་བསྒྲུབ་པར་བྱ་བ་ཡིན་ནོ་ཞེས་བྱ་བ་ནི་རྒྱུ་ཚོགས་པ་ལས་འབྲས་བུ་སྐྱེ་བར་རྗེས་སུ་དཔག་པ་འཆད་པར་འགྱུར་བ་བཞིན་དུ་གཟུང་ངོ༌། ། གྲུབ་ཟིན་པ་རྗེས་སུ་དཔོག་པ་ནི། རྗོད་པ་ཡོངས་སུ་དག་པ་ལས་ཤེས་པ་དེ་འདྲ་བ་དཔོག་པའི་ཕྱིར་ཏེ། རྣམ་འགྲེལ་རྒྱན་ནས་བཤད་པ་བཞིན་ནོ། ། དེ་ནི་རྣལ་འབྱོར་གྱི་མངོན་སུམ་ཉིད་སྒྲུབ་པའི་ཚད་མའོ། ། རྟོག་པ་དང་བྲལ་བ་ཉིད་སྒྲུབ་པའི་ཚད་མ་ནི། གསལ་བར་སྣང་བ་དང་རྟོག་པ་ཉིད་ཕན་ཚུན་ལྡོག་པར་ངེས་པའོ། ། དེ་ཡང་རང་གི་ངོ་བོས་ཕན་ཚུན་འགལ་བར་ངེས་པ་དང༌།

རྒྱུའི་སྒོ་ནས་ངེས་པའོ། ། དང་པོ་ནི་ཕན་ཚུན་སྤངས་པའི་དངོས་འགལ་ཉིད་མངོན་སུམ་གྱིས་ངེས་པ་ལས་ཡིན་ཏེ། སྔོན་པོ་དང་སེར་པོ་འགལ་བར་ངེས་པ་ཡང་དངོས་འགལ་མངོན་སུམ་གྱིས་ངེས་པ་ལས་ཡིན་པ་བཞིན་ནོ། ། འདི་ནི་རྒྱུའི་སྒོ་ནས་ངེས་པ་ཡིན་ནོ། ། ཇི་ལྟར་ཞེ་ན། མི་གསལ་བ་ཉིད་རྣམ་པར་རྟོག་པ་སྐྱེད་པའི་ནུས་པ་ལས་རྐྱེན་གཞན་ལ་མི་ལྟོས་པར་ངེས་ལ། དེ་ལྟར་ངེས་ན་ཡང་རྣམ་རྟོག་ཐམས་ཅད་ལ་མི་གསལ་བས་ཁྱབ་པ་གྲུབ་སྟེ། གང་ཞིག་གང་གི་ངོ་བོར་གྱུར་པ་གཞན་ལ་ལྟོས་པ་མེད་པ་དེ་ནི། དེའི་ངོ་བོར་ངེས་པ་ཞེས་བྱ་བའི་རིགས་པས་སོ། ། རྒྱུ་གཞན་ལ་མི་ལྟོས་པར་ཇི་ལྟར་ངེས་ཞེ་ན། རྐྱེན་ངེས་པ་ལོག་ཀྱང་མི་ལྡོག་པས་རྣམ་རྟོག་གི་རྒྱུ་ཙམ་ནུས་པར་གྲུབ་པས་སོ། ། རྐྱེན་ངེས་པ་ལྡོག་པས་ཀྱང་སད་པའི་གནས་སྐབས་ཀྱི་ལྷན་ཅིག་བྱེད་པ་མེད་ཀྱང༌། རྨི་ལམ་ན་མི་གསལ་བར་རྟོག་པ་སྐྱེ་བས་སོ། ། གལ་ཏེ་རྐྱེན་གཞན་གྱི་ནུས་པ་ཡིན་ན། དེའི་ཚེ་གསལ་བར་སྣང་བའི་རྐྱེན་ཚང་བའི་གནས་སྐབས་ན་ཡོད་པའི་རྟོག་པ་མི་གལས་བ་སྐྱེད་པའི་ནུས་པ་ལས་མ་སྐྱེས་པས་ན་མི་གསལ་བར་སྣང་བ་མེད་པར་ཐལ་ལོ། ། དེའི་ཚེ་མི་གསལ་བར་སྣང་བའི་རྐྱེན་ཡོད་ན་ཡིད་ཀྱི་རང་བཞིན་གསལ་བར་སྣང་བ་ཇི་ལྟར་ཡིན། གཉིས་ཀའི་རྐྱེན་ཡོད་ན་ཡང་གཉིས་ཀར་ཡང་ཐལ་བའམ། ཡང་ན་གཉིས་ཀར་ཡང་མི་འགྱུར་རོ། ། གསལ་བ་ཡོད་པ་ཡིན་ཞིང་མི་གསལ་བ་མེད་པས་ན། དེའི་ཚེ་མི་གསལ་བར་བྱེད་པའི་རྐྱེན་གཞན་མེད་པར་ངེས་པ་ཁོ་ནའོ། ། སད་པའི་གནས་སྐབས་ན་ནི། གསལ་བའི་བློ་ཡོད་ཀྱང་དེ་དབང་པོ་ལས་བྱུང་བ་ཡིན་པས་ན་ཡིད་ཀྱི་ཤེས་པ་ལ་མི་གསལ་བའི་རྐྱེན་མེད་པར་ངེས་པའི་རྒྱུ་མ་ཡིན་ཏེ། ཤེས་པ་གཉིས་ཀྱི་ཚོགས་པ་མི་འདྲ་བའི་ཕྱིར་རོ། ། དེས་ན་རྨི་ལམ་གྱི་དྲན་པ་མི་གསལ་བར་ངེས་པས་དེ་ལ་མི་གསལ་བའི་ནུས་པ་རྟོག་པའི་རྒྱུ་ཙམ་ཡིན་པར་གྲུབ་ལ། དེ་ལྟ་ན་ཡང་རྟོག་པ་ཐམས་ཅད་མི་གསལ་བས་ཁྱབ་པ་གྲུབ་བོ།

། དེ་ལྟ་མ་ཡིན་ན་རང་གི་ངོ་བོས་ཕན་ཚུན་སྤངས་པ་ངེས་པ་ལ་རྨི་ལམ་གྱི་དྲན་པ་མི་གསལ་བར་གྲུབ་པ་ཡན་ལག་མ་ཡིན་ལ། གཅིག་འགོག་པས་ན་ལྷན་ཅིག་མི་གནས་པའི་འགལ་བ་ཉིད་ངེས་པར་བྱེད་པ་ཡང་འདི་མ་ཡིན་ནོ། ། དེས་ན་སློབ་དཔོན་ཆོས་མཆོག་གི་སྔོན་མཐོང་བ་ཡུལ་ཅན་ལ་ནི་ད་ལྟར་གསལ་བར་མི་སྣང་བས་ཁྱབ་ལ་གསལ་བར་སྣང་བ་ནི་ད་ལྟ་བར་སྣང་བ་ཡིན་པས། འགལ་བས་ཁྱབ་པ་དམིགས་པ་ལས་དྲན་པ་ཐམས་ཅད་མི་གསལ་བས་ཁྱབ་པ་ངེས་པར་བྱ་བ་ཡིན་ལ། འདི་ནི་ལོག་པར་རྟོགས་པ་སེལ་བ་ཙམ་ཡིན་གྱི། དངོས་སུ་ཁྱབ་པ་ངེས་པར་བྱེད་པའི་ཚད་མ་ནི་མ་ཡིན་ནོ་ཞེས་བྱ་བ་སྟེ་དེ་འཁྲུལ་བར་རྟོགས་པར་བྱ་བའོ། ། གཞན་ཡང་རྨི་ལམ་དྲན་པ་མི་གསལ་བར་འབྲས་བུ་དྲན་པ་ལས་རྗེས་སུ་དཔོག་པར་བརྗོད་པ་ཡང་འཁྲུལ་བར་བལྟའོ། ། དེས་ན་དེ་ནི་མངོན་སུམ་ཁོ་ནས་ངེས་པ་ཡིན་ཏེ། དྲན་པ་ནི་མངོན་སུམ་གྱི་བྱེད་པ་ཡིན་ནོ། ། དེ་ལྟ་མ་ཡིན་ན་མཐོང་མ་ཐག་ཏུ་དྲན་པ་ལས་མྱོང་བ་དཔོག་པར་ཐལ་ལོ། ། དེ་ལྟ་ན་ནི་དྲན་པ་དང་མྱོང་བའི་འབྲེལ་བ་འཛིན་པའི་རྗེས་སུ་དཔོག་པ་ཐུག་པ་མེད་པར་འགྱུར་ཏེ། རྒྱུ་འབྲས་ནི་གཉིས་ཀ་ངེས་པས་འཛིན་པ་ཡིན་ལ། དེའང་རྗེས་སུ་དཔག་པ་ཡིན་པས་སོ། ། འདི་ནི་ཐ་སྙད་སྒྲུབ་པར་ཡང་མི་འཐད་དེ། ཐ་སྙད་ནི་དྲན་པ་ཁོ་ན་ཡིན་པའི་ཕྱིར་རོ། ། དེ་ལྟ་མ་ཡིན་ན་ཐ་སྙད་ལས་ཀྱང་ཐ་སྙད་དཔོག་པས་ཐུག་པ་མེད་པར་ཐལ་བའི་ཕྱིར་རོ། ། སྤྲོས་བཤད་ལྷག་མ་ནི་འགྲེལ་བཤད་ཉིད་ནས་གསལ་ལོ། ། རྣལ་འབྱོར་མངོན་སུམ་མོ། ། ང༢ མངོན་སུམ་ལྟར་སྣང་བཤད་པ། འཁྲུལ་བ་དབང་པོ་བ་ཉིད་དུ་རིགས་པས་གྲུབ་པ་ལ་དང་པོ་ཡོད་ན། ཡོད་པའི་ཕྱིར་ཞེས་བྱ་བའོ། ། གལ་ཏེ་འདི་ནི་མ་གྲུབ་སྟེ། དབང་པོ་ཡོད་ན་ཡོད་པ་གཏན་ཚིགས་ཡིན་ན་དེ་མི་འགྲུབ་སྟེ། དབང་པོ་ལས་ནི་དངོས་སུ་ཟླ་བ་གཅིག་ཏུ་སྣང་བ། དེ་ལས་ནི་ཟླ་བ་གཉིས་སུ་སྣང་བ་ཡིན་པའི་ཕྱིར་རོ། ། དེ་སྟེ་ཡོད་ན་ཡོད་པ་ཙམ་མམ་བརྒྱུད་ནས་ཡོད་པ་གཏན་ཚིགས་ཡིན་ཏེ་དེའི་ཚེ་མ་ངེས་ཏེ།

དབང་པོའི་ཤེས་པ་མ་ཡིན་པ་ཉིད་དུ་འུ་ཅག་གཉིས་ཀ་འདོད་པ་ལ་ཞུགས་པའི་ཕྱིར་རོ་ཞེ་ན། རེ་ཞིག་བརྒྱུད་པ་སྤྱི་ཙམ་ནི་གཏན་ཚིགས་མ་ཡིན་ནོ། ། དངོས་ཀྱི་ཕྱོགས་མ་གྲུབ་པ་ཡང་མ་ཡིན་ཏེ། འདི་ལྟར་ཟླ་བའི་རྣམ་པ་ཅན་དུ་ངེས་པར་མཚོན་པ་ཉིད། བརྒྱུད་ནས་དབང་པོ་ལས་བྱུང་བ་ཡིན་ན་ཉམས་སུ་མྱོང་བས་གནོད་དོ། །བར་ཆོད་མ་དམིགས་པས་དང་བར་ཆོད་མ་དམིགས་པ་གཞན་དུ་མི་འཐད་པས་སོ། ། ཟླ་བའི་རྣམ་པ་ཅན་དབང་པོ་ལས་བྱུང་བ་ཡིན་ལ་འཁྲུལ་བ་ནི་གྲངས་ཙམ་རྣམ་པ་གཞན་དུ་རྟོགས་པ་ཡིན་པས་དངོས་སུ་དབང་པོའི་འབྲས་བུ་མ་ཡིན་ནོ། ། འོ་ན་ཟླ་བའི་རྣམ་པ་ཅན་ཉིད་གཉིས་ཀྱི་རྣམ་པར་རྟོགས་པར་འགལ་ཏེ། གྲངས་ཙམ་སྒྲོ་འདོགས་པས་ནི་རྣམ་པ་ཉིད་དུ་མ་སྣང་བར་མ་མཐོང་བའི་ཕྱིར་རོ།། གཞན་ཡང་འཁྲུལ་བ་དངོས་སུ་དབང་པོའི་འབྲས་བུ་མ་ཡིན་ན། འཁྲུལ་བའི་རྒྱུ་མཚན་མི་འཐད་དོ། ། དབང་པོ་ཉིད་འཁྲུལ་བའི་རྒྱུ་ཡིན་ན། དངོས་སུ་དབང་པོས་བསྐྱེད་པ་ཡང་འཁྲུལ་བར་ཐལ་བའི་ཕྱིར་དང༌། དབང་པོའི་ཤེས་པ་རྒྱུ་མཚན་ཉིད་ཡིན་པ་ཡང་མི་འཐད་པས་ཏེ། དེ་ནི་མཐོང་བ་དང་དེ་འདྲ་བ་ཁོ་ན་ལ་ངེས་པ་སྐྱེད་པ་མཐོང་བའི་ཕྱིར་ལ། ཟླ་བ་གཉིས་སུ་ངེས་པ་ནི་དེ་གཉིས་ཀར་ཡང་མི་འཐད་པའི་ཕྱིར་རོ། ། གཞན་ཡང་གསལ་བར་སྣང་བ་འགལ་ཏེ། དེ་ལ་རྣམ་པར་རྟོག་པ་ནི་རྟགས་སུ་མི་གསལ་བར་སྣང་བའི་ཕྱིར་རོ། ། མི་གསལ་བར་སྣང་བ་ཡང་གསལ་བར་སྣང་བ་དང་གཅིག་ཏུ་བསྲེས་པས་དེ་ལྟར་མཚོན་པ་ཡང་མ་ཡིན་ཏེ། སྣང་བ་དང་བརྟག་པར་བྱ་བ་འདྲ་ན་དེར་འགྱུར་གྱི་འདིར་ནི་གཅིག་དང་གཉིས་རྣམ་པར་མི་མཐུན་པའི་ཕྱིར་རོ། ། དེ་ལྟར་ན་ཟླ་བའི་རྣམ་པ་ཅན་ཉིད་དངོས་ཀྱི་འབྲས་བུ་མ་ཡིན་ན། མྱོང་བས་གནོད་པ་དང་དེ་ལ་གྲངས་གཞན་རྟོག་པ་ཙམ་འཁྲུལ་བ་ཡིན་ན། ཟླ་བའི་རྣམ་པ་ཡུལ་ཐ་དད་པར་སྣང་བར་ནུས་པས་མི་འཐད་པ་དང༌། དངོས་སུ་དབང་པོའི་འབྲས་བུ་མ་ཡིན་ན་འཁྲུལ་བའི་རྒྱུ་མཚན་མི་འཐད་པ་དང༌། རྟོག་པ་འཁྲུལ་བར་ཁས་ལེན་ན་གསལ་བར་སྣང་བས་གནོད་པ་སྟེ་བཞིའོ།

། མངོན་སུམ་ལྟར་སྣང་བའོ།། ང༣ ཚད་མ་དང་འབྲས་བུ་བཤད་པ། ཚད་མ་དང་འབྲས་བུ་ནི་ཕྱིའི་དོན་དང༌། ཤེས་བྱ་ནང་གི་ཚུལ་གཉིས་སོ། ། དང་པོ་ནི་ཕྱི་དོན་སྨྲ་བའི་ལུགས་ཀྱི་རྗེས་སུ་འབྲངས་པ་དང༌། ཇི་ལྟར་འཐད་པ་བཞིན་རྣམ་པར་གཞག་པའོ། ། འདི་ནི་རྣམ་པ་དང་བཅས་པའི་ལྟ་བ་སྒྲུབ་པའི་ཕྱིར་ཉེ་བར་འགོད་དོ། ། རེ་རེ་ལ་ཡང་རྣམ་པ་བཞིས་བསམ་སྟེ། ཚད་མའི་དོན་དཔྱད་པ་དང༌། འབྲས་བུའི་དོན་དཔྱད་པ་དང༌། གཞལ་བྱའི་རང་བཞིན་དཔྱད་པ་དང༌། བསྒྲུབ་བྱ་སྒྲུབ་བྱེད་ཀྱི་ཚུལ་དཔྱད་པའོ། ། དང་པོ་ནི་ཅི་དོན་འདྲ་བ་ཚད་མའི་མཚན་ཉིད་ཡིན་ནམ། འོན་ཏེ་མཚོན་བྱ་ཡིན་ནམ། དེ་སྟེ་གཉིས་ཀ་མ་ཡིན། དང་པོ་ལྟར་ནི་མི་རུང་སྟེ། མི་སླུ་བ་དང་མ་རྟོགས་པ་གསལ་བར་བྱེད་པ་ཁོ་ན་མཚན་ཉིད་ཡིན་པའི་ཕྱིར་རོ། ། གལ་ཏེ་འདྲ་བ་མཚན་ཉིད་ཡིན་ན་དེའི་ཚེ་མི་རྟོགས་པ་རྟོགས་པར་བྱེད་པ་དང༌། མི་སླུ་བ་དང་གཅིག་ཏུ་འགྱུར་རོ། ། དེ་ལྟ་ན་དེ་གཉིས་ཀྱིས་ཚད་མ་ཉིད་དུ་མཚོན་པ་ལྟར་འདྲ་བས་ཀྱང་མཚོན་པའམ། འདྲ་བ་རྟོགས་པའི་སྒྲུབ་བྱེད་ཡིན་པ་ལྟར་དེ་དག་ཀྱང་འགྱུར་རོ། ། འདྲ་བས་ནི་མཚོན་པར་མི་ནུས་ཏེ། ཧ་ཅང་ཁྱབ་དང་མ་ཁྱབ་པའི་ཕྱིར་རོ། ། ཧ་ཅང་ཁྱབ་པ་ནི་ཤེས་པ་ཐམས་ཅད་ལ་འདྲ་བ་ཡོད་པས་ཁྱད་པར་མེད་པར་ཐལ་ལོ། ། གལ་ཏེ་དོན་གྱི་རྣམ་པ་ཙམ་ནི་འདྲ་བ་མ་ཡིན་ཏེ། དོན་དང་མཐུན་པའི་རྣམ་པ་འདྲ་བ་ཡིན་པའི་ཕྱིར་རོ་ཞེ་ན། དེ་ལྟར་ན་འོ་ན་དྲན་པ་དང་སྣང་བ་ལ་མ་ངེས་པའི་འདྲ་བས་ཧ་ཅང་ཁྱབ་པ་མི་ལྡོག་གོ ། མ་ཁྱབ་པ་ནི་རང་རིག་པའི་ཚད་མ་ལ་འདྲ་བ་མེད་ཀྱང་ཚད་མ་ཡིན་པའི་ཕྱིར་རོ། ། དེས་ན་འདྲ་བས་ཚད་མར་མཚོན་པར་མི་འཐད་དོ། ། མི་སླུ་བ་དང་མ་རྟོགས་པ་རྟོགས་པ་དག་ནི་དོན་རྟོགས་པའི་སྒྲུབ་བྱེད་ཀྱང་མ་ཡིན་ཏེ། མ་རྟོགས་པ་རྟོགས་པ་ནི་རྟོགས་པ་བསྒྲུབ་བྱ་ཉིད་དུ་འདུས་པའི་ཕྱིར་དང༌། མི་སླུ་བ་ཡང་རྟོགས་པ་ལ་ལྟོས་ནས་བཞག་པའི་ཕྱིར་ཏེ། རྟོགས་པའི་དོན་ཐོབ་པར་བྱེད་པའི་ནུས་པའམ།

མི་སླུ་བ་དང་ལྡན་པའི་ཡུལ་རྟོགས་ཏེ། ཕྱོགས་གཉིས་ཀ་ལྟར་ཡང་རྟོགས་པ་དང་ཕན་ཚུན་བརྟེན་པར་ཐལ་བའི་ཕྱིར་རོ། ། དེས་ན་དེ་དག་ནི་རྟོགས་པའི་སྒྲུབ་བྱེད་མ་ཡིན་ནོ། ། དེས་ན་མཚན་ཉིད་པ་མ་ཡིན་ནོ། ། འདྲ་བ་ནི་མཚན་ཉིད་ཀྱིས་མཚོན་པར་བྱ་བ་ཡང་མ་ཡིན་ཏེ། དེ་ལྟར་གྲུབ་ན་དེ་དག་གིས་འདྲ་བ་མཚོན་པར་བྱ་བའམ། དེ་དག་གིས་མཚོན་པར་བྱས་པས་རྟོགས་པའི་འབྲས་བུ་སྒྲུབ་པར་འགྱུར་རོ། ། དང་པོ་ལྟར་ནི་མི་འཐད་དེ། མི་སླུ་བས་འདྲ་བ་མཚོན་པར་བྱེད་ན། ཧ་ཅང་ཁྱབ་པ་དང་མ་ཁྱབ་པའི་ཕྱིར་ཏེ། རང་རིག་པ་འདྲ་བ་མེད་པ་ལ་མི་སླུ་བ་ཡོད་པས་སམ། ལོག་པའི་ཤེས་པ་ལ་སོགས་པའི་འདྲ་བ་ལ་མི་སླུ་བ་ལ་སོགས་པས་མ་ཁྱབ་པས་སོ། ། དེས་དེ་དག་གི་མཚོན་བྱ་བ་ཡིན་ནོ། ། མི་སླུ་བ་ལ་སོགས་པས་མཚོན་པར་བྱ་བའི་ཚད་མ་ཉིད་ཀྱིས་ནི་རྟོགས་པ་སྒྲུབ་པ་ཡང་མ་ཡིན་ཏེ། ཕན་ཚུན་བརྟེན་པར་ཐལ་བའི་ཕྱིར་རོ། ། རྟོགས་པ་ལ་ལྟོས་ནས་མི་སླུ་བ་ལ་སོགས་མཚོན་པར་བྱ་བར་གནས་པ་དེས་ཀྱང་རྟོགས་པ་སྒྲུབ་པའི་ཕྱིར་རོ། ། ཡང་ན་ནི་གཉིས་ཀ་མ་གྲུབ་པ་མ་ཡིན་ཏེ། རང་གི་ངོ་བོ་མེད་པའི་ཕྱིར་རོ། ། འདི་ལྟར་རྟོགས་པ་ནི་རང་གི་ངོ་བོ་ཅན་མ་ཡིན་ཏེ། འདྲ་བས་མཚོན་པར་བྱས་པ་བདག་ཉིད་གནས་པའི་ཕྱིར་རོ། ། དེ་ཡང་རང་གི་མཚོན་པར་བྱེད་པ་ལ་ལྟོས་པ་ན་གང་ཞིག་སྒྲུབ་བྱེད་པ་བརྟགགྲུབ་པའི་ཆོས་ནི་མ་གྲུབ་པའི་སྒྲུབ་བྱེད་དུ་སྲིད་ཀྱི། གཉིས་ཀ་མ་གྲུབ་པ་ལ་ནི་དེ་མེད་དོ། ། དེས་ན་མཚོན་བྱ་ཡང་མ་ཡིན་ནོ། ། གཉིས་ཀ་མ་ཡིན་པ་ལ་ཚད་མའི་སྒྲ་འཇུག་ན་ནི། ཚད་མའི་སྒྲ་རྒྱུ་མཚན་མེད་པ་ཅན་དུ་ཐལ་ལོ། ། དེའི་མཚན་ཉིད་དམ་དེའི་མཚོན་པར་བྱ་བ་མེད་བཞིན་དུ་འཇུག་པའི་མིང་ནི་རྒྱུ་མཚན་ཅན་མ་ཡིན་ནོ། ། གལ་ཏེ་འདྲ་བ་ལ་དེ་ལྟར་བརྡ་གྲགས་པས་འཇུག་པའི་རྒྱུ་མཚན་ཡིན་ན་ནི་ཟླ་བ་ལྟར་གཞན་དེ་མ་ཡིན་པ་ལ་ཡང་མི་འདོད་པར་ཐལ་ལོ། ། སྒྲུབ་པར་བྱེད་པ་ཙམ་ལ་གྲགས་ན་ཡང་མེ་ཚ་བ་དང་བ་གླང་གི་ནོག་དང་ལྡན་པ་ལ་སོགས་པ་ལ་ཡང་དེར་འགྱུར་རོ།

། དེས་ན་གཉིས་ཀ་མ་ཡིན་པ་ཡང་དེ་མི་འཐད་དོ་ཞེ་ན། འཐད་དེ་མཚན་ཉིད་ཀྱི་གཞི་ལ་ཚད་མར་ཁས་ལེན་པའི་ཕྱིར། དེ་ལྟར་ན་འཇིག་རྟེན་ན་གྲགས་པ་ཁོ་ན་སྟེ་མེའི་མཚན་ཉིད་གང་ལ་ཡོད་པ་དེ་ལ་ནི་མེའོ་ཞེའམ། ཆུའི་མཚན་ཉིད་གང་ལ་ཡོད་པ་ལ་ཆུའོ་ཞེས་མཚན་གཞི་ལ་དེའི་མིང་གྲགས་སོ། ། མཚན་གཞི་དང་མཚན་ཉིད་ལ་ནི་ཁྱབ་ཆེས་པ་དང༌། མ་ཁྱབ་པ་ལ་སོགས་པའི་རྟོག་པ་ཡང་མི་འཇུག་སྟེ། དུ་བ་གཏན་ཚིགས་ཀྱི་མཚན་གཞི་ཡིན་ཀྱང་ཕྱོགས་ཀྱི་ཆོས་ལ་སོགས་པ་དང་མ་ཁྱབ་པ་དང་ཧ་ཅང་ཁྱབ་པའི་མི་སེམས་པའི་ཕྱིར་རོ། ། ཡང་ན་འཇལ་བར་བྱེད་པའི་བྱེད་པ་ནི་ཚད་མ་ཡིན་ནོ། ། གལ་ཏེ་མཚན་ཉིད་ཀྱི་ཡུལ་ནི་རིག་པའི་རང་བཞིན་ནམ། ཡང་ན་དོན་རྟོགས་པའམ། མངོན་སུམ་དང་རྗེས་སུ་དཔག་པ་མ་ཡིན་ནམ་ཞེ་ན། རིག་པ་ཙམ་ནི་ཡུལ་ངེས་པ་ལ་ལྟོས་པའི་ཚད་མའི་མཚན་ཉིད་ཀྱི་ཡུལ་དུ་མི་འཐད་དོ། ། དོན་རྟོགས་པ་ཡང་བཏགས་པ་ཉིད་ཀྱིས་དེའི་ཡུལ་མ་ཡྀན་ནོ། ། མངོན་སུམ་དང་རྗེས་སུ་དཔག་པ་ཡང་འདྲ་བ་ཁྱད་པར་ཅན་ཁོ་ན་ཡིན་ཏེ། མངོན་སུམ་གྱི་མཚན་ཉིད་དང་ལྡན་པའི་འདྲ་བ་ནི་མངོན་སུམ་དང་རྗེས་སུ་དཔག་པའི་མཚན་ཉིད་དང་ལྡན་པའི་འདྲ་བ་ནི། རྗེས་དཔག་ཡིན་པས་སོ། ། གལ་ཏེ་འདྲ་བ་མཚན་གཞི་ཡིན་ན། མཚན་ཉིད་དུ་ཇི་ལྟར་འགྱུར་ཏེ། མཚན་གཞི་ནི་ཆོས་ཅན་ཡིན་ལ། མཚན་ཉིད་ནི་ཆོས་ཡིན་པས་ཆོས་ཅན་ནི་ཆོས་སུ་འགྱུར་བ་མི་འཐད་དོ་ཞེ་ན། མ་ཡིན་ཏེ། གཞན་གྱི་ཆོས་གཞན་གྱི་ཆོས་ཅན་དུ་མི་འགལ་བའི་ཕྱིར་ཏེ། མི་སླུ་བའི་མཚན་ཉིད་ཀྱི་གཞི་ཁོ་ན་རྟོགས་པ་འགྲུབ་པའི་མཚན་ཉིད་ཡིན་པ་ན་རིག་པའི་རང་བཞིན་མཚན་གཞིར་གྱུར་པའི་ཆོས་ཡིན་པས་མི་འགལ་ལོ། ། དེས་ན་འདྲ་བ་ཁོ་ན་མཚན་ཉིད་ཀྱི་ཡུལ་ཡིན་ནོ། ། དེས་ནི་ཚད་མའི་དོན་དཔྱད་པའོ། ། འབྲས་བུའི་དོན་ཅི་ཡིན་ཞེ་ན། མཚན་ཉིད་ཀྱི་ཡུལ་དེ་ལས་དེའི་ལས་ལ་ལྟོས་པའི་བྱ་བ་སྟེ། དེའི་དབང་གིས་འགྲུབ་པའི་ཆོས་ཡིན་ནོ། ། དེའང་རང་གི་ངོ་བོར་གྱུར་པའི་དོན་རྟོགས་པ་སྟེ།

འདྲ་བའི་བྱེད་པ་ནི་རྟོགས་པ་ཡིན་ནོ། ། ཡང་ན་བྱེད་པའི་བྱ་བ་སྟེ། བྱེད་པ་འདི་ལ་འབྲས་བུ་རྟོགས་པ་གནས་པ་ཡིན་ནོ་ཞེས་བྱ་བའི་དོན་ཏོ། ། བསྒྲུབ་བྱ་དང་སྒྲུབ་བྱེད་ཀྱི་དོན་དཔྱད་པ་ནི། བརྒལ་བ་དང༌། ལན་དང༌། ངེས་བྱེད་དང༌། ཐལ་བ་སྤང་བ་བཞིས་ངེས་པར་བྱའོ། ། དང་པོ་བརྒལ་བ་ནི་ཅི་བསྐྱེད་བྱ་སྐྱེད་བྱེད་ཡིན་པས་སམ། འོན་ཏེ་གཏན་ཚིགས་དང་བསྒྲུབ་བྱ་ཡིན་པས་སམ། འོན་ཏེ་མཚོན་བྱ་མཚོན་བྱེད་ཡིན་པས། དེ་ལ་བྱ་བ་དང་བྱེད་པ་ནི་གཉིས་ཏེ། བསྐྱེད་བྱ་སྐྱེད་དང་རྣམ་པར་གཞག་འཇོག་གོ ། དང་པོ་ནི་དང་པོ་གཅིག་ཡིན་ལ། གཉིས་པ་རྣམ་པར་གཞག་འཇོག་ནི་རྣམ་པར་རྟོག་པ་ལྷག་མ་གསུམ་གྱིས་བསྟན་ཏོ། ། རེ་ཞིག་བསྐྱེད་བྱ་སྐྱེད་བྱེད་ནི་མ་ཡིན་ཏེ། བདག་གཅིག་ལ་འགལ་བའི་ཕྱིར་རོ། ། ཡུལ་དང་ཡུལ་ཅན་ཡང་མ་ཡིན་ཏེ། ཚད་མའི་འབྲས་བུ་ཤེས་བྱར་ཐལ་བའི་ཕྱིར་རོ། ། གཏན་ཚིགས་དང་བསྒྲུབ་བྱ་ཡང་མ་ཡིན་ཏེ།

 གཏན་ཚིགས་མ་གྲུབ་པ་དང་སྔོན་པོར་སྣང་བ་ཙམ་གྲུབ་ཀྱང་ཡུལ་མེད་པའི་ཕྱིར་རོ། ། དངོས་པོ་སྒྲུབ་ན་རྟོགས་པ་ཐ་སྙད་ཡིན་པ་དང༌། ཐ་སྙད་གྲུབ་ཟིན་པའི་ཕྱིར་ཏེ། མ་སྤྱད་པའི་བློ་ཅན་ཐམས་ཅད་ཀྱང་ཤེས་པས་དོན་རྟོགས་པར་འདོད་པའི་ཕྱིར་རོ། ། བཞི་པ་མཚན་ཉིད་དང་མཚོན་བྱ་ཡིན་ན་ཡང་རྣམ་པར་རྟོག་པ་བཞི་སྟེ། མཚན་ཉིད་ཀྱིས་མཚོན་བྱ་གོ་བར་བྱེད་དམ། འོན་ཏེ་མི་བྱེད། མཚན་ཉིད་དང་མཚོན་བྱ་ཆོས་ཐ་དད་པར་གྲུབ་པའམ། འོན་ཏེ་གཅིག་ཅེས་བྱ་བའོ། ། དེ་ལ་དང་པོ་ལྟར་ན་ནི་གཏན་ཚིགས་ཁོ་ནར་ཐལ་ཏེ། འབྲེལ་བ་གཞན་ལས་འབྲེལ་བ་ཅན་གཞན་དུ་གྲུབ་ན། དེ་ནི་གཏན་ཚིགས་ཀྱི་མཚན་ཉིད་དང་ལྡན་པའི་ཕྱིར་དང༌། མ་འབྲེལ་བས་གཞན་གོ་བར་མི་ནུས་པའི་ཕྱིར་རོ། ། དེ་ལ་ཡང་ཉེས་པ་བརྗོད་མ་ཐག་པ་ཡིན་ནོ། ། གོ་བར་མི་བྱེད་ན་མཚན་ཉིད་མ་ཡིན་ཏེ། ཐམས་ཅད་ཐམས་ཅད་ཀྱི་མཚན་ཉིད་དུ་ཐལ་བའི་ཕྱིར་རོ། ། གསུམ་པ་ཐ་དད་པར་གྲུབ་ན་ནི། དེའི་ཚེ་མཚན་ཉིད་དང་མཚོན་བྱ་ཡོད་པ་མ་ཡིན་ཏེ། བྱས་པ་དང་མི་རྟག་པ་བཞིན་ནོ། ། ཡང་ན་ཕན་ཚུན་གཉིས་ཀས་གཉིས་ཀ་ཅི་སྟེ་མི་མཚོན་ཏེ་དེས་ན་འཆལ་བར་ཐལ་ལོ། ། ཡང་ན་ཐུག་པ་མེད་པར་འགྱུར་ཏེ། མཚོན་པར་བྱེད་པ་ཡང་མཚོན་བྱེད་གཞན་བརྟག་པར་བྱ་བའི་ཕྱིར་རོ། ། བཞི་པ་གཅིག་ན་ཡང་རྣམ་གྲངས་པར་ཐལ་ཏེ་རྟ་དང་གོ་རུ་བཞིན་ནོ། ། དེས་ན་བསྒྲུབ་བྱ་སྒྲུབ་བྱེད་ཀྱི་ཆོས་ཀྱི་ཆོས་མི་འཐད་དོ། ། ཞེ་ན་ཞེས་དགོས་པ་དགོད་པའོ། ། ལན་ནི་བསྐྱེད་བྱ་སྐྱེད་བྱེད་དང༌། ཡུལ་དང༌། ཡུལ་ཅན་དང༌། གོ་བྱ་གོ་བྱེད་ནི་ཁས་མི་ལེན་ཏོ། ། མཚོན་བྱ་མཚོན་བྱེད་ཀྱི་དོན་ཡང་རྣམ་པར་རྟོག་པ་བཞིས་བཏགས་པ་དེ་ལྟར་ནི་ཁས་མི་ལེན་གྱི། འོན་ཀྱང་རྣམ་པ་གཞན་དུའོ། ། ཇི་ལྟར་ཞེ་ན། མཚན་ཉིད་ནི་འདོགས་པའི་རྒྱུ་མཚན་ཡིན་ལ། མཚོན་བྱ་ནི་བཏགས་པའི་ཆོས་ཡིན་ཏེ། དེས་ན་གོ་བྱེད་ཀྱང་མ་ཡིན་ལ། གོ་བྱེད་མ་ཡིན་པ་མཚན་ཉིད་ཁས་བླངས་པོ་ལ་ཧ་ཅང་ཐལ་བ་ཡང་མེད་དོ། ། ཐ་དད་པ་ལ་བརྗོད་པའི་ཉེས་པ་ཡང་ཆོས་ཐ་དད་པ་འདྲ་ལྟ་གཉིས་གྲུབ་ན་འཆོལ་བ་དང་ཐུག་པ་མེད་པར་འགྱུར་བ་བདེན་ཡང༌།

འདིར་ནི་གཅིག་བཏགས་པར་ཡོད་པ་དང༌། གཞན་ནི་རྫས་སུ་ཡོད་པར་འདོགས་པས་ཉེས་པ་བྱེད་དོ། ། ཐ་མི་དད་པར་ཁས་བླངས་ན་རྣམ་གྲངས་པར་འགྱུར་བ་ཞིག་ན། ད་ལྟ་ནི་ཆོས་ཐ་དད་པ་གཉིས་རྫས་ཡོད་དང་བཏགས་ཡོད་ཡིན་པས་ཉེས་པ་མེད་དེ། དེས་ན་རྫས་སུ་ཡོད་པའི་འདྲ་བ་ལ་བརྟེན་ནས་རྟོགས་པར་འདོགས་ཀྱི་རྣམ་པ་དང་བཅས་པའི་ཚུལ་ལ་དོན་རིག་པ་རྫས་སུ་ཡོད་པ་ནི་མ་ཡིན་ཏེ། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་དག་མི་སྲིད་ ཀྱང༌། ། དེ་དང་གཟུགས་བརྙན་འདྲ་བས་ན། ། གདགས་པ་ཙམ་གྱིས་ཚོར་བར་རུང༌། ། ཞེས་བཤད་པ་ལྟར་ཡིན་ནོ། ། དེའི་ལན་ནོ། ། དོན་འདི་ལ་ངེས་པར་བྱེད་པ་ཅི་ཡོད་ཅེ་ན། རེ་ཞིག་འདྲ་བ་རྫས་སུ་ཡོད་པ་ལ་བརྟེན་ནས་རྟོགས་པ་ཉེ་བར་འདོགས་པ་མ་ཡིན་ན། དེའི་ཚེ་གཉིས་ཀ་རྫས་སུ་ཡོད་པ་མཚུངས་པས་རྟོགས་པ་འདྲ་བས་འཇོག་པ་མི་འཐད་དོ། ། ཡང་ན་ནི་འདྲ་བ་ཡང་རྟོགས་པས་ཅི་སྟེ་མི་འཇོགགཞན་ཡང་འདྲ་བ་ཡང་རྣམ་པར་འཇོག་པ་གཞན་ལ་ལྟོས་ན་ཐུག་པ་མེད་དོ། ། དེས་ན་གཉིས་ཀ་རྫས་སུ་ཡོད་པ་ནི་མ་ཡིན་གྱི། འདྲ་བ་ལ་བརྟེན་ནས་རྟོགས་པ་ཉེ་བར་འདོགས་པ་ཡིན་ནོ་ཞེས་ངེས་པར་བྱའོ། ། དེ་ནི་ངེས་པར་བྱེད་པའོ། ། གལ་ཏེ་ཡོད་པ་ལ་བརྟེན་ནས་མེད་པོ་ཉེ་བར་འདོགས་ན། དེའི་ཚེ་བདག་ལ་སོགས་པ་ཡང་འདྲ་བས་ཅི་ལྟར་མི་འཇོག་སྟེ། རྟོགས་པ་དང་ཉེ་བ་མེད་ཕྱིར་རོ། ། ཡོད་ན་གཉིས་ཀ་ཡོད་ན་དངོས་པོར་ཐལ་ལོ། ། དེས་ན་དངོས་པོ་ལས་དངོས་པོ་མེད་པ་ཅན་དུ་འཇོག་པ་མི་འཐད་དོ། ། གཞན་ཡང་དངོས་པོ་དང་དངོས་པོ་མེད་པ་ནི་གཅིག་པར་འགལ་བས་ཚད་མ་དང་འབྲས་བུ་བདག་ཉིད་གཅིག་པར་དམ་བཅས་པ་ལ་གནོད་པར་འགྱུར་རོ། ། དེས་ན་ངེས་པ་མེད་པར་ཐལ་བ་དང༌། བདག་ཉིད་གཅིག་པ་མེད་པར་ཐལ་བ་འདི་སྤང་བར་བྱའོ་ཞེ་ན༑ དངོས་པོ་ཉེ་བ་མེད་ཀྱང་ཤེས་པ་ཉེ་བ་ནི་དགག་ཏུ་མེད་དེ། དངོས་པོ་ཡོད་པའི་ཕྱིར་རོ། ། དེས་ན་དབྱིབས་དངོས་པོ་མེད་པ་ལ་རི་བོང་གི་རྭ་ཡང་དངོས་པོ་མེད་མོད་ཀྱང་ཁ་དོག་མཐོང་བ་ལས་དབྱིབས་སུ་སྒྲོ་འདོགས་པ་ནི་འཇུག་ཅིང་རི་བོང་གི་རྭའི་སྒྲོ་འདོགས་པ་ནི་མི་འཇུག་པ་ལྟར།

འདྲ་བ་ཉམས་སུ་མྱོང་བ་ལས་ཀྱང་རྟོགས་པའི་སྒྲོ་འདོགས་པ་ནི་འཇུག་གི བདག་གི་སྒྲོ་འདོགས་པ་མི་འཇུག་པ་ནི་མྱོང་བའི་ནུས་པ་ངེས་པའི་ཕྱིར་རོ། །དེས་ན་ངེས་པ་མེད་པར་ཐལ་བ་མ་ཡིན་ནོ། ། བདག་ཉིད་མི་གཅིག་པ་ཡང་མ་ཡིན་ཏེ། རྟོགས་པ་མཚོན་པ་དངོས་པོ་མེད་ཀྱང༌། ཉེ་བར་བཏགས་པའི་ཆོས་ནི་དངོས་པོ་ཁོ་ནའི་ཆོས་ཡིན་ཏེ། སེང་གེ་མཚན་ཉིད་པ་མི་མ་ཡིན་ཡང༌། ཉེ་བར་བཏགས་པ་ནི་མིའི་དངོས་པོ་ཉིད་ཡིན་པ་བཞིན་ནོ། ། ཧ་ཅང་ཁྱབ་པ་སྤང་བའོ། ། འདི་གཞལ་དཔྱད་པ་ནི་རྟག་པར་འཇོག་པར་བྱེད་པའི་ཕྱི་རོལ་ཉིད་ཡིན་ཏེ། དེས་ངེས་པར་བྱ་བ་ཡིན་པའི་ཕྱིར་རོ། ། དེའང་རྣམ་པའི་རྒྱུའམ་དེ་དང་གཅིག་ཏུ་ལྷག་པར་ཞེན་པ་བྱས་པའི་དངོས་པོ་གཞན་ཡང་ཡིན་ཏེ། གཉིས་ཀ་འདྲ་བའི་དབང་གིས་རྟོགས་པར་རྣམ་པར་གཞག་པར་བྱ་བའི་ཕྱིར་རོ། ། དེ་ཡང་རྗེས་སུ་མཐུན་པའི་རྣམ་པ་འཇོག་པ་ཁོ་ན་ཡིན་ནོ་ཞེས་བྱ་བའོ། ། ཚད་མ་དང་འབྲས་བུའི་རྣམ་པར་རྟོག་པ་དང་པོའོ། ། རྣམ་པར་རྟོག་པ་ལྷག་མ་ཡང་འདི་དང་འདྲ་བར་བསམ་མོ། ། ཕྲད་པ་ཡང་ཚད་མ་ཡིན་ཏེ་ཞེས་བྱ་བ་ལ་སོགས་པའི་དོན་ནི་སློབ་དཔོན་ཆོས་མཆོག་ན་རེ། སྔོན་པོ་དང་དབང་པོ་བདག་ཉིད་ཐམས་ཅད་ཀྱིས་ཕྲད་ཀྱང་སྐད་ཅིག་མ་ཉིད་ལ་སོགས་པའི་ཆོས་གཞན་མི་རྟོགས་པ་སྔོན་པོ་ཉིད་ལ་སོགས་པ་ཉིད་རྟོགས་པས་ན། ཕྲད་པ་སྒྲུབ་བྱེད་མ་ཡིན་ཏེ། བྱེད་པ་པོ་དམ་པ་མ་ཡིན་པའི་ཕྱིར་རོ་ཞེས་བྱ་བ་ཡིན་ནོ། ། འདི་ལ་གཞན་གྱིས་འོ་ན་སྐད་ཅིག་མ་ཉིད་ལ་སོགས་པའི་བདག་ཉིད་ཐམས་ཅད་སྣང་ཡང་ཆ་འགའ་ཞིག་ཁོ་ན་རྟོགས་པས་སྣང་བ་ཡང་རྟོགས་པའི་སྒྲུབ་བྱེད་དུ་མི་འགྱུར་ཏེ་ཕྲད་པ་བཞིན་ནོ་ཞེས་རྒོལ་ན། ལན་ནི་མི་འདྲ་སྟེ། རྣམ་པར་རྟོག་པའི་སྒྲུབ་བྱེད་ཡིན་ཞེས་ཏེ་སྣང་བ་ཙམ་གཞན་ལ་མི་ལྟོས་པར་རྟོགས་པ་རྣམ་པར་འཇོག་པའི་རྒྱུ་ནི་མ་ཡིན་གྱི། འོན་ཀྱང་གཞན་ལ་ལྟོས་པོ་སྒྲུབ་བྱེད་ཡིན་ནོ། ། རྣམ་པ་མེད་པར་ན་རྟོགས་པ་ངེས་མི་སྲིད་པས་ན་ཡང་རྣམ་པ་སྒྲུབ་བྱེད་ཡིན་ནོ།

། རྐྱེན་གཞན་ཡང་རང་ཉིད་ངེས་པའི་རྐྱེན་ཏེ། དེས་ན་རང་ངེས་པར་བྱེད་པའི་རྐྱེན་གཞལ་ལ་ལྟོས་པའི་རྣམ་པ་རྐྱེན་ཏེ། དེས་ན་རང་ངེས་པར་བྱེད་པའི་རྐྱེན་གཞལ་ལ་ལྟོས་པའི་རྣམ་པ་ནི་རྟོགས་པ་རྣམ་པར་འཇོག་པར་ནུས་པས་དེ་སྒྲུབ་བྱེད་དུ་འཐད་དོ། ། རང་ངེས་པའི་རྐྱེན་ཚང་བའི་རྣམ་པས་ཀྱང་རྟོགས་པ་རྣམ་པར་འཇོག་པར་ཇི་ལྟར་ནུས་ཞེ་ན། ནུས་ཏེ། རང་ཉིད་ངེས་པ་ཁོ་ན་རྟོགས་པ་རྣམ་པར་གཞག་པ་ཡིན་པའི་ཕྱིར་རོ། ། ཕྲད་པ་ནི་དེ་ལྟར་མ་ཡིན་ཏེ། རང་ངེས་པའི་རྐྱེན་ཚང་བའི་ཕྲད་པ་ཙམ་རྟོགས་པ་རྣམ་པར་འོང་བའི་སྒྲུབ་བྱེད་མ་ཡིན་པའི་ཕྱིར་དང༌། རང་ངེས་པ་ཡང་རྟོགས་པ་རྣམ་པར་འཇོག་པའི་སྒྲུབ་བྱེད་མ་ཡིན་པའི་ཕྱིར་རོ། ། དང་པོ་ནི་རང་ངེས་པའི་རྐྱེན་ཚང་བའི་ཕྲད་པ་ལ་ནུས་པ་མེད་པ་མེད་པའི་ཕྱིར་དང༌། མ་གྲུབ་པའི་ཕྱིར་རོ། ། ཇི་ལྟར་མི་ནུས་ཞེ་ན། གལ་ཏེ་རང་ངེས་པ་ཉིད་དོན་རྣམ་པར་གཞག་པ་ཡིན་ན། དེའི་ཚེ་རང་ངེས་པའི་རྐྱེན་ཚང་བ་ལ་རང་ངེས་པའི་ནུས་པ་ཡོད་པ་ཉིད་རྟོགས་པ་རྣམ་པར་འཇོག་པའི་ནུས་པ་ཡིན་པས་ནུས་པ་འགྲུབ་པ་ཞིག་ན། རང་ངེས་པ་ནི་དོན་ངེས་པའམ། རྟོགས་པ་ངེས་པ་མ་ཡིན་ཏེ། དོན་ངེས་པའི་འབྲས་བུ་ཡིན་པའི་ཕྱིར་རོ་ཞེས་ངེས་པ་དང་རྟོགས་པ་ངེས་པ་ཡང་ཐ་མི་དད་དེ། དེས་ན་རང་ངེས་པ་ནི་རྟོགས་པ་རྣམ་པར་གནས་པའི་རང་བཞིན་མ་ཡིན་ལ། དེ་ལྟ་ན་ཡང་རང་ངེས་པའི་ནུས་པ་ཡོད་ཀྱང་དོན་ངེས་པའམ། རྟོགས་པ་ངེས་པ་སྒྲུབ་པ་མ་ཡིན་ནོ། ། ཡང་ན་རང་ངེས་པའི་རྐྱེན་ཚང་བའི་ཕྲད་པ་ནི་མི་འགྲུབ་སྟེ། དོན་ངེས་པ་ཉིད་རྐྱེན་ཡིན་པའི་ཕྱིར་དང༌། དེ་ཡང་རྟོགས་པ་རྣམ་པར་གནས་པའི་སྔོན་རོལ་དུ་མ་གྲུབ་པས་སོ། ། དེས་ན་རང་ངེས་པའི་རྐྱེན་ཚང་བའི་ཕྲད་པ་ནི་རྟོགས་པའི་སྒྲུབ་བྱེད་མ་ཡིན་ནོ། ། གཞན་ཡང་ཕྲད་པའི་རང་བཞིན་ངེས་པ་ཡང་རྟོགས་པའི་སྒྲུབ་བྱེད་མ་ཡིན་ཏེ། མ་གྲུབ་པའམ་མི་ནུས་པའི་ཕྱིར་རོ། ། འདི་ལྟར་ཕྲད་པར་ངེས་པ་ནི་གཉིས་ཏེ།

བྱེ་བྲག་དང་ཕྲད་པ་ངེས་པ་དང༌། སྤྱི་དང་ཕྲད་པ་ངེས་པའོ། ། དང་པོ་ནི་མ་གྲུབ་སྟེ། དོན་གྱི་ཁྱད་པར་རྟོགས་པ་ལ་ལྟོས་པའི་ཕྱིར་དང༌། འབྲས་བུ་མི་གནས་པ་ན་དོན་གྱི་ཁྱད་པར་རྟོགས་པ་ཡང་མ་གྲུབ་པའི་ཕྱིར་རོ། ། གཉིས་པས་ནི་མི་ནུས་ཏེ། དོན་གྱི་སྤྱི་དང་ཕྲད་པ་ཇི་ལྟར་གྲུབ་བཅུག་ཀྱང་དེས་ཁྱད་པར་རྟོགས་པ་མི་འགྲུབ་པའི་ཕྱིར་ཏེ། ཁྱད་པར་ཐམས་ཅད་རྟོགས་པར་ཐལ་བའི་ཕྱིར་རོ། ། དེས་ན་ཕྲད་པ་ནི་རང་ངེས་པའི་རྐྱེན་ཚང་བ་ཅན་ནམ། རང་ངེས་པར་གྱུར་པ་གཉིས་ཀ་ཡང་རྟོགས་པའི་སྒྲུབ་བྱེད་མ་ཡིན་པས་སྒྲུབ་བྱེད་དུ་མི་རུང་ངོ༌། ། རྣམ་པ་ནི་རྟོགས་པ་སྒྲུབ་པ་ལ་མི་ནུས་པ་མ་ཡིན་ཏེ། རང་ངེས་པ་ལ་ནུས་པ་ཁོ་ནས་དོན་རྟོགས་པ་ལ་ནུས་པ་གྲུབ་སྟེ། དེ་དག་གཅིག་ཡིན་པའི་ཕྱིར་རོ། ། མ་གྲུབ་པ་ཡང་མ་ཡིན་ཏི། རང་གི་ངོ་བོ་དོན་གྲུབ་པ་ལ་མི་ལྟོས་པར་སྣང་བའི་ཕྱིར་དང༌། ངེས་པའི་ཕྱིར་རོ། ། འདིར་ནི་སྣང་བ་གྲུབ་པ་ཙམ་ཞིག་སྒྲུབ་བྱེད་ཡིན་ནོ་ཞེས་གསུང་ངོ༌། ། དེ་ནི་མི་འཐད་དེ་རང་ངེས་པའི་རྐྱེན་ལ་ལྟོས་ནས་ལྟོས་པར་བྱ་བ་གཞན་གྱིས་ཆོད་པའི་ཕྱིར་སྒྲུབ་བྱེད་དམ་པ་ཉིད་ཉམས་པ་དང༌། ཡང་ན་ཧ་ཅང་ཐལ་བའི་ཕྱིར་དང༌། དོན་ངེས་པ་རྐྱེན་ལ་ལྟོས་པའི་ཕྲད་པའམ། དོན་ཉིད་ཀྱང་སྒྲུབ་བྱེད་དུ་ཐལ་བའི་ཕྱིར་དང༌། ངེས་པའི་རྐྱེན་མ་ཚང་བ་རྟོགས་པ་ཉིད་མ་ཡིན་པའི་ཕྱིར་རོ། ། འདི་ལྟར་སྒྲུབ་པར་བྱེད་པ་དམ་པ་ཞེས་བྱ་བ་ནི། གཞན་ལ་ལྟོས་པ་མེད་པར་འབྲས་བུ་རྣམ་པར་འཇོག་པ་ལ་བརྗོད་ལ། དེ་ནི་ཇི་ལྟར་འདྲ་བ་ལ་ལྟོས་པའི་དབང་པོ་སྒྲུབ་བྱེད་མ་ཡིན་པ་དེ་བཞིན་དུ་ངེས་པའི་རྐྱེན་ལ་ལྟོས་པའི་འདྲ་བ་ཡང་ཡིན་ཏེ། ཁྱད་པར་མེད་པའི་ཕྱིར་རོ། ། ཧ་ཅང་ཐལ་བ་ནི། དཔེར་ན་ངེས་པའི་རྐྱེན་ལ་ལྟོས་པའི་འདྲ་བ་སྒྲུབ་བྱེད་ཡིན་ན། དོན་ངེས་པའི་རྐྱེན་ལ་ལྟོས་པའི་ཕྲད་པའམ། རང་ཉིད་ངེས་པའི་རྐྱེན་ཚང་བ་ཅན་གྱི་དོན་སྒྲུབ་བྱེད་ཅི་སྟེ་མ་ཡིན་ཏེ། དོན་ངེས་པ་ཉིད་དོན་རྟོགས་པ་ངེས་པ་ཡང་ཡིན་པའི་ཕྱིར་རོ།

། འོ་ན་ཕྲད་པ་དང་དོན་གཉིས་སྒྲུབ་བྱེད་དུ་མི་འགྱུར་ཏེ། ངེས་པའི་རྐྱེན་ཁོ་ན་སྒྲུབ་བྱེད་དུ་འགྱུར་བའི་ཕྱིར་རོ་ཞེ་ན། འོ་ན་ནི་རྣམ་པ་ཡང་སྒྲུབ་བྱེད་དུ་མི་འགྱུར་ཏེ། དེ་ངེས་པའི་རྐྱེན་ཁོ་ན་སྒྲུབ་བྱེད་ཡིན་པའི་ཕྱིར་རོ། ། རྣམ་པ་མེད་པར་ནི་ངེས་པའི་རྐྱེན་ཙམ་རྟོགས་པ་རྣམ་པར་འཇོག་པའི་རྒྱུ་མ་ཡིན་ནོ་ཞེ་ན། དོན་དང་ཕྲད་པའི་ངེས་པའི་རྐྱེན་ཡང་རྟོགས་པའི་རྒྱུ་མ་ཡིན་པས་མཚུངས་སོ། ། དོན་ནི་ཕྲད་པ་མེད་ཀྱང་འཁྲུལ་བས་ངེས་པ་སྐྱེད་དོ་ཞེ་ན། རྣམ་པ་མྱོང་བ་མེད་ཀྱང་འཁྲུལ་བས་ངེས་པ་ཅི་སྟེ་མི་བྱེད་ཅེས་བྱ་བ་ཡང་མཚུངས་སོ། ། དེ་བས་ན་འདི་གཞན་དུ་བཤད་པར་བྱ་སྟེ། འདི་ལྟར་ཕྲད་པ་ནི་དབང་པོ་དང་དོན་དུ་ཕྲད་པའོ། ། དེ་ཡང་དངོས་དང་བརྒྱུད་པས་རྣམ་པ་དྲུག་སྟེ། སྦྱོར་བ་ནི་དཔེར་ན་དབང་པོ་དང་བུམ་པ་བཞིན་ནོ། ། བུམ་པ་ལ་འདུས་པའི་ཡོན་ཏན་དང་འབྱོར་པའི་འདུ་བའོ། ། ཡོན་ཏན་གྱི་སྤྱི་དཀར་པོ་ཉིད་ལ་སོགས་པ་དང་ནི། ནམ་མཁའི་ཡོན་ཏན་གྱི་བདག་ཉིད་སྒྲ་དང་ནི་རྣ་བ་འདུ་བའོ། ། སྒྲ་ཉིད་དང་འདུས་པའི་འདུ་བའོ། ། ཕྱོགས་ཀྱི་བུམ་པ་མེད་པ་དང་ནི་དབང་པོ་དག་འབྱོར་པ་དང་ཁྱད་པར་ཁྱད་པར་ཅན་གྱི་དངོས་པོ་ཡིན་ནོ། ། དེ་ལ་གལ་ཏེ་སྦྱོར་བ་དང་འདུ་བའི་འབྲེལ་བ་ཙམ་རྟོགས་པའི་སྒྲུབ་བྱེད་ཡིན་ན། ཡོན་ཏན་དང་སྤྱི་དང་དངོས་པོ་མེད་པ་ལ་སོགས་པ་མི་རྟོགས་པར་ཐལ་བས་བརྒྱུད་པའི་སྒྲུབ་བྱེད་དུ་ཁས་བླང་ངོ༌། ། དེ་ལྟར་ན་ཡང་བུམ་པ་མཐོང་བ་ན་དྲི་ལ་སོགས་པ་དང་དབང་པོ་ཕྲད་པ་ཡོད་པས་ཆོས་འགའ་ཞིག་རྟོགས་པར་འགལ་ལོ། ། དེས་ན་གཟུགས་དང་དྲི་ལ་སོགས་པ་དང་བདག་ཉིད་ཐམས་ཅད་ཀྱིས་ཕྲད་ཀྱང་བུམ་པ་ལ་ཡོད་པའི་ཆོས་འགའ་ཞིག་རྟོགས་པའི་ཕྱིར་རམ། བུམ་པ་དང་བདག་ཉིད་ཐམས་ཅད་ཀྱིས་ཕྲད་ཀྱང་དེའི་ཆོས་འགའ་ཞིག་ཁོ་ན་རྟོགས་པའི་ཕྱིར་རོ་ཞེས་བྱ་བའི་དོན་ཏོ། ། བུམ་པ་དང་བདག་ཉིད་ཐམས་ཅད་ཀྱིས་ཕྲད་ཀྱང་མྱོང་བའི་ཤེས་པས་དེའི་ཆོས་བདག་ཉིད་དུ་གྱུར་པ་མི་རྟག་པ་ལ་སོགས་པ་འགའ་ཞིག་ཁོ་ན་རྟོགས་པའི་ཕྱིར་རོ་ཞེས་བྱ་བ་ཡང་མི་འཐད་དེ།

རྣམ་པ་སྨྲ་བ་དང་འདྲ་བར་གཞན་ཡང་མྱོང་བའི་ཤེས་པ་དེའི་བདག་ཉིད་ཀྱི་ཆོས་ཐམས་ཅད་རྟོགས་པར་ཁས་ལེན་པ་བཟློག་ཏུ་མེད་པའི་ཕྱིར་རོ། །དེས་ན་འདི་ཁོ་ན་ལྟར་ཡིན་ནོ། ། འོ་ན་ཡུལ་མཚུངས་པའི་ཤེས་པ་དེ་མ་ཐག་པ་ཡུལ་དུ་འགྱུར་རོ་ཞེས་བྱ་བ་ལ། གལ་ཏེ་རྣམ་པར་འཇོག་པའི་རྒྱུ་ཡིན་པར་ཁས་བླངས་པ་ན་མིག་ལ་སོགས་པ་རྣམས་ཉེ་བར་སྦྱོར་བ་ཐ་དད་པས་ན་རིག་པའི་རང་བཞིན་ཉིད་དེ་མ་ཐག་པའི་རྐྱེན་ལས་སྐྱེའོ། ། དོན་གྱི་རྣམ་པ་ནི་རྟག་ཏུ་དོན་ཁོ་ན་ཉིད་ལས་མ་ཡིན་ནམ། དེས་ན་རྣམ་པའི་རྒྱུ་དེ་མ་ཐག་པ་ཇི་ལྟར་ཡིན་ཞེ་ན། ཕྱིའི་དོན་ཡོད་པ་ན་རྣམ་པར་རྟོག་པ་འདིར་འགྱུར་ཡང་དོན་མེད་པ་ན་ཇི་ལྟར་ཡིན། དེས་ན་ཁ་ཅིག་ན་རེ། དྲན་པ་དོན་གྱི་མ་སྐྱེས་པ་ཉམས་སུ་མྱོང་བ་ཙམ་ལས་སྐྱེ་བ་ན། དེ་ནི་རྣམ་པར་ཤེས་པ་སྔ་མའི་དབང་གིས་ཡིན་པས་ན་ཐལ་བ་འདིར་འགྱུར་རོ་ཞེའོ། ། དེ་ནི་ཐལ་བ་མ་ཡིན་ཏེ། མྱོང་བ་ནི་དྲན་པའི་ཡུལ་དུ་འདོད་པའི་ཕྱིར་རོ། ། དེས་ན་དྲན་པ་གོམས་པ་ལས་མྱོང་བ་སྐྱེའམ། དམིགས་པ་མེད་པའི་མྱོང་བའི་རྣམ་པ་མཚུངས་པ་སྐྱེ་བ་ན། སྔ་མ་ཕྱི་མའི་ཡུལ་དུ་ཐལ་ན་འདོད་པ་ནི་མ་ཡིན་ནོ། ། དེ་ལྟ་ནའང་གང་ཞིག་གཟུང་བའི་རྣམ་པ་དང་འདྲ་བ་དང༌། དེའི་རྒྱུ་ཡིན་པ་དང༌། དེ་ཡུལ་ན་སྔ་མ་ནི་བཟུང་བའི་རྣམ་པ་དང་འདྲ་བ་མ་ཡིན་ཏེ། བཟུང་བའི་རྣམ་པ་ཕྱི་མ་ནི་ཆ་གཅིག་ཏུ་སྣང་དང་ཤེས་པ་སྔ་མ་ནི་ཆ་གཉིས་པ་ཡིན་པའི་ཕྱིར་ཞེ་ན། བདག་ཉིད་ཐམས་ཅད་ཀྱིས་འདྲ་བ་ཡུལ་ཡིན་ན་མ་ཁྱབ་པར་འགྱུར་ཏེ། སྔོན་པོ་ཡང་སྔོན་པོའི་རྣམ་ཅན་དུ་འདྲ་བའི་རགས་པ་དང་ཕྲ་བ་བསགས་པའི་རང་བཞིན་གྱིས་ནི་ཤེས་པའི་རྣམ་པ་དང་མི་འདྲ་བའི་ཕྱིར་རོ། ། ཡང་ན་མི་སྲིད་པར་འགྱུར་ཏེ། བདག་ཉིད་ཐམས་ཅད་ཀྱིས་འདྲ་ན་ནི་ཐ་དད་པ་དང་འགལ་བའི་ཕྱིར་རོ། ། འདི་བལྟས་པའམ་མཉན་ནོ་ཞེས་མཐོང་བའམ་ཐོས་པ་དག་ལས་ཞེས་བྱ་བ་ལ་སོགས་པའི་དོན་ནི། ངེས་པ་ནི་ཡུལ་དང་ཡུལ་ཅན་གྱི་མཚན་ཉིད་དུ་གནས་པ་ལ་སྐྱེ་བ་ཡིན་ལ།

ངེས་པ་སྐྱེས་པའི་དབང་གིས་ཀྱང་ཡུལ་དང་ཡུལ་ཅན་གྱི་མཚན་ཉིད་གནས་པའི་ཕྱིར་ཕན་ཚུན་བརྟེན་པ་ཡིན་ཞེས་བྱ་བའི་དོན་ཏོ། ། དེ་ལྟ་བ་པོའི་ཡུལ་དང་ཡུལ་ཅན་གྱི་མཚན་ཉིད་ངེས་པ་མ་ནོར་བ་འདི་ནི་ཡུལ་དང་ཡུལ་ཅན་གྱི་མཚན་ཉིད་སྔར་གནས་པ་ལས་སྐྱེ་བ་ཡིན་ན་ཉེ་བ་དེ་ཉིད་ནི་ད་ལྟར་སྤྱོད་པ་མ་ཡིན་ནམ། དེས་ན་དེ་ནི་མི་གནས་པ་ན། ཡུལ་དང་ཡུལ་ཅན་རྣམ་པར་འཇོག་པའི་ངེས་པ་གང་ལས་སྐྱེ། ངེས་པ་སྐྱེས་པ་ནི་ཡུལ་མེད་པ་འཁྲུལ་བར་འགྱུར་རོ། ། ཡང་ན་དོན་གཞན་ཡིན་ཏེ། མྱོང་བའི་རྗེས་སུ་འབྲང་བའི་ངེས་པ་ཡུལ་དང་ཡུལ་ཅན་དུ་ངེས་པར་བྱས་པ་དེ་ཡུལ་དང་ཡུལ་ཅན་གྱི་མཚན་ཉིད་ཡིན་ནོ་ཞེ་ན།

 ཡུལ་དང་ཡུལ་ཅན་གྱི་མཚན་ཉིད་ཉམས་སུ་མྱོང་བར་གྲུབ་ན་ངེས་པ་སྐྱེ་བའི་རྗེས་སུ་འབྲང་བར་གྲུབ་ལ། དེ་གྲུབ་ན་ཡང་ངེས་པས་མྱོང་བའི་ཡུལ་འཇོག་པ་ཞིག་ན། ཡུལ་དང་ཡུལ་ཅན་གྱི་མཚན་ཉིད་ནི་ཉམས་སུ་མྱོང་བར་གྲུབ་པ་མ་ཡིན་ཏེ། དེ་ཉིད་སྤྱོད་པའི་ཕྱིར་རོ། ། དེས་ན་ལྟ་བ་པོའི་ངེས་པ་མྱོང་བའི་རྗེས་སུ་འབྲང་བ་འདི་ནི་དེ་དག་གི་འབྲེལ་བ་མྱོང་བ་ལ་བརྟེན་ནས་འགྱུར་བ་ཡིན་ཏེ། དེས་ན་འབྲེལ་བ་མྱོང་བ་དེ་མེད་ན་ངེས་པའི་ཁྱད་པར་ཅན་དེར་མི་འགྱུར་བས་ཁྱད་པར་ཅན་མྱོང་བའི་རྗེས་སུ་འབྲང་བའི་ཡུལ་དང་ཡུལ་ཅན་ངེས་པས་མ་གྲུབ་བོ། ། གང་གི་ཕྱིར་རང་བཞིན་གཅིག་ཉིད་གཅིག་གི་ནི་ཡིད་དུ་འོང་ལ་ཞེས་བྱ་བ་ནི། ཁ་ཅིག་ན་རེ། སྔོན་པོ་དང་སྔོན་པོ་མ་ཡིན་པ་འགལ་བཞིན་དུ་གཅིག་གིས་བདེ་བ་བཟུང་བ་དང་གཞན་གྱིས་སྡུག་བསྔལ་དུ་བཟུང་བ་འགལ་བའི་ཕྱིར་ན་འགལ་བར་རྟོགས་པ་ནི་དངོས་པོ་ཇི་ལྟ་བ་བཞིན་དུ་རྟོགས་པ་མ་ཡིན་ནོ་ཞེས་ཟེར་རོ། ། དེ་ནི་མི་འཐད་དེ། བདེ་བ་དང་སྡུག་བསྔལ་དུ་བཟུང་བའི་རྣམ་པ་ཡོངས་སུ་མ་བཅད་པའི་ཕྱིར་རོ། ། འཛིན་པར་རྟོགས་པའི་ཕྱིར་རོ། ། གཞན་ན་རེ། དེ་ལྟར་ཡང་གཅིག་གིས་བདེ་བའི་རྒྱུར་རྟོགས་པ་དང༌། གཞན་གྱིས་སྡུག་བསྔལ་གྱི་རྒྱུར་རྟོགས་པ་ནི་དངོས་པོ་གཅིག་ལ་འགལ་བས་དེར་འཛིན་པ་དང་དངོས་པོ་དང་མཐུན་པར་རྟོགས་པ་མ་ཡིན་ནོ་ཞེའོ། ། དེའང་མི་འཐད་དེ། འགལ་བ་གཉིས་ཀྱི་ལན་ཅིག་ཡིན་པ་འགལ་གྱི། རྐྱེན་ནི་མ་ཡིན་པའི་ཕྱིར་རོ། ། འདི་ལ་སློབ་དཔོན་ཆོས་མཆོག་ཉིད་ན་རེ། བདེ་བ་ཁོ་ནའི་རྒྱུར་གཅིག་གིས་བཅད་ལ། གཞན་གྱིས་ནི་སྡུག་བསྔལ་གྱི་རྒྱུར་བཅད་པས་འགལ་བའི་ཕྱིར་དངོས་པོ་དང་མཐུན་པ་མ་ཡིན་ནོ། ། དངོས་པོ་ཇི་ལྟ་བ་བཞིན་རྟོགས་ན་ཐམས་ཅད་ཀྱིས་ཐམས་ཅད་ཀྱི་རྒྱུར་རྟོགས་པར་ཐལ་བའི་ཕྱིར་རོ་ཞེའོ། ། འདི་ཡང་བདེན་པ་མ་ཡིན་ཏེ། རྣམ་པར་རྟོག་པས་གཞན་གྱི་རྒྱུ་ཡིན་པ་རྣམ་པར་བཅད་ཀྱང་མྱོང་བ་དངོས་པོ་དང་མི་མཐུན་པའི་འཐད་པར་ཇི་ལྟར་འགྱུར།

རྣམ་པར་རྟོག་པས་ཀྱང་གཞན་གྱི་རྒྱུ་བཅད་པས་ནི་མ་ཡིན་ཏེ། གཞན་ལ་རྣམ་པར་རྟོག་པ་མ་ཞུགས་པའི་ཕྱིར་རོ། ། འོ་ན་ཇི་ལྟར་བཤད་རྩེ་ན། ཡིད་དུ་འོང་བ་དང་མི་འོང་བ་འགལ་བར་གཅིག་དང་གཞན་གྱིས་བཅད་པའི་ཕྱིར་རོ། ། སློབ་དཔོན་ཆོས་མཆོག་ན་རེ། དེ་ནི་རྣམ་པར་རྟོག་པའི་ཡུལ་ཡིན་ནོ་ཞེས་བྱ་བས་བཀག་གོ་ཞེའོ། ། དེ་ནི་མ་ཡིན་ཏེ། སྡུག་པ་དང་མི་སྡུག་པ་ནི་དབང་པོའི་བློའི་ཡུལ་དུ་གྲུབ་པའི་ཕྱིར་ཏེ། དེ་ལྟ་མ་ཡིན་ན་འགའ་ཡང་དབང་པོའི་ཡུལ་དུ་བརྟགས་པར་མི་ནུས་སོ། ། འདི་ལ་རྣམ་པར་གཞག་འདི་ནི་ཇི་ལྟར་སྣང་བ་བཞིན་ཡིན་གྱི། དེ་ཁོ་ན་ཉིད་ཇི་ལྟ་བ་བཞིན་མ་ཡིན་ནོ། །ཞེས་བྱ་བ་ནི་གཞལ་བྱ་སྔོན་པོ་ལ་སོགས་པ་དང༌། དེ་འཛིན་པའི་ཚད་མ་རུང་བའི་རང་བཞིན་དང༌། དེའི་འབྲས་བུ་རང་རིག་པའམ། དོན་གཞལ་བྱ་རིག་པ་ནི་ཐ་དད་པར་འཁྲུལ་བ་ལ་སྣང་བ་ཁོ་ན་ལྟར་བྱས་པའི་ཕྱིར་གྱི། དེ་ཁོ་ན་ཇི་ལྟ་བ་བཞིན་ཞེས་བྱ་བ་དངོས་པོའི་ས་བོན་ལ་བརྟེན་ནས་བཞག་པ་ནི་མ་ཡིན་ནོ་ཞེས་བྱ་བའི་དོན་ཏོ། ། འདིར་ནི་གང་ལ་གསུམ་དུ་བཞག་པའི་གཞི་བརྟགས་པ་ཡིན་པས་ན༑ འཁྲུལ་བ་ཇི་ལྟར་བར་བརྗོད་ཀྱི། དེ་ལྟ་མ་ཡིན་ན་ཕྱི་དོན་ལ་ཡང་འཁྲུལ་བ་ཇི་ལྟར་བར་ཅི་སྟེ་མ་བརྗོད། དེ་ལ་རྣམ་པར་རིག་པ་ཙམ་ལ་ཚད་འབྲས་རྣམ་པར་གཞག་པ་ནི་གཉིས་ཏེ། ཕྱི་རོལ་གྱི་ཡུལ་ཅན་གྱི་ཚད་མའི་འབྲས་བུ་ལ་སོགས་པ་རྣམ་པར་གཞག་པ་དང༌། བདག་གི་ཡུལ་གྱིའོ། ། དེ་ལ་བདག་གི་ཡུལ་ཅན་ལ་ལྟོས་ཏེ་ནི་འཁྲུལ་བ་ཇི་ལྟ་བ་བཞིན་ཞེས་བརྗོད་པར་མི་ནུས་ཏེ། མ་འཁྲུལ་པའི་ཤེས་པ་ལ་ཡང་དེ་ལྟར་རྣམ་པར་གཞག་པའི་ཕྱིར་དང༌། ཕྱི་རོལ་གྱི་དོན་དུ་སྨྲ་བ་ཡང་འཁྲུལ་བར་ཐལ་བའི་ཕྱིར་རོ། ། དེས་ན་ཕྱི་རོལ་གྱི་ཡུལ་ཅན་ལ་ལྟོས་ཏེ་ནི་གཟུང་བའི་རྣམ་པ་གཞལ་བྱ་འཛིན་པའི་རྣམ་པ་རུང་བའི་མྱོང་བ་ཅན་ནི་ཚད་མ་རང་ཉིད་རིག་པའམ། དོན་རིག་པ་ནི་འབྲས་བུ་ཡིན་ནོ། ། གཉིས་པ་ནི་རང་གཞལ་བྱ་འཛིན་པའི་རྣམ་པ་ནི་ཚད་མ་རང་རིག་པ་ནི་འབྲས་བུའོ།

། འཁྲུལ་བས་དམིགས་པ་ཉིད་སྟོན་པ་ནི་ཡུལ་གྱི་རྣམ་པ་འགའ་ཞིག་དང་ཞེས་བྱ་བ་ལ་སོགས་པའོ། ། འདིའི་དོན་ནི་གཟུང་བ་དང་འཛིན་པའི་ཆ་གཉིས་པོ་གང་ཞིག་གཞལ་བྱ་དང་འབྲས་བུ་བཞག་པ་དེ་ནི། རུང་བ་ཉིད་ཅེས་བྱ་བར་རང་རིག་པ་སྐྱེ་བ་ན་མཚོན་པ་ཡིན་ནོ། ། དེས་ནི་འཁྲུལ་བ་དམིགས་པ་དེ་ལ་ཚད་མ་ལ་སོགས་པ་བཞག་པ་འདི་ནི་ཇི་ལྟར་སྣང་བ་བཞིན་ནོ་ཞེས་བྱ་བའི་དོན་ཏོ། ། ཡང་ན་གལ་ཏེ་ཐམས་ཅད་འཁྲུལ་བ་ཡིན་ན། ཚད་མ་ཡང་འཁྲུལ་བས་བཏགས་པ་ཡིན་ནམ་ཞེ་ན་མ་ཡིན་ཏེ། ཚད་མ་ནི་འཛིན་པའི་རང་བཞིན་ཅན་དུ་སྙད་པའི་རུང་བ་ཡིན་ནོ་ཞེས་བརྗོད་ན་ཡུལ་གྱི་རྣམ་པ་འགའ་ཞིག་དང་ཞེས་བྱ་བའོ། ། དེས་ན་རང་བཞིན་གསུམ་དུ་རྣམ་པར་གཞག་པ་འདི་འཁྲུལ་བ་ཁོ་ན་ལྟར་ཡིན་ནོ། ། གཞན་དུ་གཅིག་གི་ངོ་བོ་ལ་ཞེས་བྱ་བ་ནི་དུ་མར་སྣང་བའི་ཕྱིར་གཅིག་མ་ཡིན་ནོ་ཞེས་བྱ་བའོ། ། དེ་ལྟར་མ་ཡིན་ན་བདེ་བ་དང་སྡུག་བསྔལ་ཡང་གཅིག་པར་བརྟག་པར་ཐལ་ལོ། ། འདི་དག་ནི་དུས་ཐ་དད་པའི་ཕྱིར་རོ་ཞེས་བྱ་བ་ཡང་མི་བདེན་ཏེ། ཡུལ་ཐ་དད་པ་ཡང་ཐ་དད་པའི་མཚན་ཉིད་ཡིན་པའི་ཕྱིར་རོ། ། ཡང་ན་རང་བཞིན་ཐ་དད་པ་སྒྲུབ་བྱེད་མ་ཡིན་ན། ཡུལ་དང་དུས་ཀྱང་མ་ཡིན་ཏེ། རང་བཞིན་ལས་མ་རྟོགས་པར་དེ་མྱེད་པའི་ཕྱིར་རོ། ། ཤེས་པ་གཅིག་གིས་དམིགས་པ་གཅིག་གི་སྒྲུབ་བྱེད་མ་ཡིན་ཏེ། དམིགས་པར་བྱ་བ་ལས་ཐ་དད་པའི་ཤེས་པ་གཅིག་གི་མ་གྲུབ་པའི་ཕྱིར་དང༌། ཐ་དད་པ་ཡང་གཅིག་པ་ཉིད་དུ་འགལ་བས། གཅིག་གིས་དམིགས་པ་མ་གྲུབ་པའི་ཕྱིར་རོ། ། ཡང་ན་བདེ་བ་དང་སྡུག་བསྔལ་ཡང་ཤེས་པ་གཅིག་གིས་དམིགས་པར་ཐལ་ཏེ་ཁྱད་པར་མེད་པའི་ཕྱིར་རོ། ། དངོས་མཐོང་མེད་ཕྱིར་ཞེས་བྱ་བ་ནི་སྣང་བ་མ་དམིགས་པས་གཅིག་འགོག་པའོ། ། དེ་ལ་སྔོན་པོའི་རྣམ་པ་ནི་བདེ་བ་དང་གཅིག་པའི་བདེ་བའི་བདག་ཉིད་མ་ཡིན་ཏེ། སྣང་དུ་རུང་བ་ལས་མ་དམིགས་པའི་ཕྱིར་རོ་ཞེས་བྱ་བའི་དོན་ཏོ། ། འདི་ལ་གཏན་ཚིགས་ཀྱི་ངོ་བོ་མ་གྲུབ་པ་སྤང་བ་དང༌།

ཁྱད་པར་མ་གྲུབ་པ་སྤང་བ་དང་མ་ངེས་པ་སྤང་བའོ། ། དང་པོ་ནི་མ་དམིགས་པ་ནི་མ་གྲུབ་བོ་སྙམ་ན། དེ་སྤང་བའི་དོན་དུ་བློ་དངོས་ཐ་དད་མེད་མཐོང་བས། ། ཐ་དད་མེད་པ་ངེས་པར་འགྱུར་ཞེས་བྱ་བའོ། ། འདིའི་དོན་ནི་རྣམ་པ་དང་ལྡན་པའི་དོན་དམིགས་པ་ནི་ཡིད་མངོན་དུ་གཏོད་པ་ཡོད་ན་ངེས་པས་ཁྱབ་སྟེ། དེ་ལྟར་མ་ཡིན་ན་སྣང་བ་མི་དམིགས་པའི་ཐ་སྙད་མཐའ་དག་འཇིག་པས་གང་ཡང་དགག་པ་མི་འགྲུབ་བོ། ། དེས་ན་གཏན་ཚིགས་ཀྱི་ངོ་བོ་གྲུབ་བོ། ཁྱད་པར་སྣང་དུ་རུང་བ་ཉིད་ཀྱང་སྣང་བའི་བདག་ཉིད་ཡིན་པས་གྲུབ་བོ། ། གལ་ཏེ་སྔོན་པོ་ནི་སྣང་དུ་རུང་བ་དང༌། བདེ་བ་སྣང་དུ་མི་རུང་བ་ཡིན་ན་ནི་དེའི་ཚེ་འགལ་བས་དེའི་བདག་ཉིད་ལ་གནོད་པ་ཡིན་ནོ། ། འོ་ན་སྐད་ཅིག་མ་སྣང་དུ་མི་རུང་བ་སྔོན་པོ་སྣང་དུ་རུང་བ་དང་བདག་གཅིག་པ་ཇི་ལྟར་ཞེ་ན། མ་ཡིན་ཏེ། སྐད་ཅིག་རྣམ་པ་ནི་སྔོན་པོ་ཉིད་ཡིན་གྱི་གཞན་ནི་མེད་པའི་ཕྱིར་རོ། ། དེས་ན་སྐད་ཅིག་མ་ནི་རང་གི་རྣམ་པ་སྣང་བ་ཁོ་ནའོ། ། དེས་ན་འགལ་བ་མེད་དོ། ། ཡང་ན་རྣམ་པ་དང་ལྡན་པ་སྣང་བའི་བདག་ཉིད་མི་སྣང་བ་འགལ་གྱི་རྣམ་པ་མེད་པའི་སྣང་བ་བདག་ཉིད་ཡིན་ཡང་མི་འགལ་བས་ཁྱད་པར་ཡོད་དོ། ཁྱབ་པ་སྒྲུབ་པ་ནི་སྣང་རུང་ཡོད་པ་ནི་དམིགས་པས་ཁྱབ་སྟེ། དེ་ལྟར་མ་ཡིན་ན་འགལ་བའི་ཕྱིར་རོ། ། ལྷན་ཅིག་དམིགས་པ་ངེས་པའི་གཏན་ཚིགས་ནི། དམ་བཅའ་བའི་དོན་དང༌། གཏན་ཚིགས་ཀྱི་སྐྱོན་སྤང་བ་གཉིས་ཀྱིས་ཤེས་པར་བྱའོ། ། དེ་ལ་དམ་བཅའ་བའི་དོན་ཡང་ཆོས་ཅན་གྱི་རང་བཞིན་དང༌། བསྒྲུབ་བྱའི་ཆོས་དཔྱད་པ་གཉིས་སོ། ། དེ་ལ་ཆོས་ཅན་ནི་འདིར་སྔོན་པོ་ལ་སོགས་པ་གཟུང་བའི་རྣམ་པ་ཁོ་ན་ཡིན་གྱི། འཛིན་པ་ནི་མ་ཡིན་ཏེ། འཛིན་པ་ནི་གཟུང་བ་ལས་ཐ་དད་པར་སྒྲུབ་པའི་སྐབས་ཡིན་པའི་ཕྱིར་རོ། ། ཐ་དད་པ་ལྡོག་པ་ཡིན་པས་གཟུང་བ་མེད་པ་ལས་ཐ་དད་པར་འཐད་དོ། ། དེས་ན་ཐ་དད་པ་དགག་པ་ནི་གཟུང་བའི་རྣམ་པ་ལ་བྱ་བ་ཡིན་གྱི། འཛིན་པ་ལ་ནི་མ་ཡིན་ནོ།

། བསྒྲུབ་པར་བྱ་བའི་ཆོས་ནི་འདིར་མེད་པར་དགག་པའི་རང་བཞིན་ཡིན་གྱི། མ་ཡིན་པར་དགག་པ་ནི་མ་ཡིན་ནོ། ། དེ་ཡང་མེད་པར་དགག་པ་ལ་གནོད་པ་སྤང་བ་དང༌། མ་ཡིན་པ་ལ་གནོད་པ་སྒྲུབ་པ་གཉིས་ཀྱི་ངེས་པར་བྱའོ། ། དང་པོ་ནི་གལ་ཏེ་གཟུང་བའི་རྣམ་པ་གསལ་བོར་ཚོར་བ་མེད་ན་འཛིན་པ་ཡང་ཡོད་པར་མི་འགྲུབ་པས་ཐམས་ཅད་འཇིག་པར་ཐལ་བ་དང༌། གཞན་མེད་པར་དགག་པ་ཤེས་པའི་རང་བཞིན་མ་ཡིན་པ་གསལ་ན་ཕྱི་རོལ་གྱི་དོན་ནམ། ཤེས་པ་གཞན་ཐ་དད་པར་ཡང་གསལ་བར་ཐལ་བས་གཟུང་འཛིན་གྲུབ་པར་ཐལ་ལོ། ། དེ་ལྟ་ན་འཛིན་པ་མི་འགྲུབ་པ་དང་གཟུང་བ་གཞན་བདེན་པར་ཐལ་ལོ་ཞེ་ན། ལན་ནི་འཛིན་པ་ནི་མྱོང་བ་དང་མི་སླུ་བ་ཡོད་པས། དེ་ཡོད་པར་བརྗོད་ཀྱི། གཟུང་བ་ནི་གསལ་བར་ཚོར་ཡང་ཚད་མས་གནོད་པས་མི་སླུ་བ་མེད་དེ། དེས་ན་གསལ་བར་ཚོར་བར་ཁྱད་པར་མེད་ཀྱང་གང་ཡང་གནོད་བྱེད་མེད་པར་གྲུབ་པའི་མི་སླུ་བ་ཡོད་པ་དེ་ནི་བདེན་ལ་དེ་མེད་པ་ནི་བརྫུན་པས་ན་ཁྱད་པར་གྲུབ་བོ། ། གཞན་ཡང་བཟུང་བ་བདེན་པར་གསལ་བར་ཐལ་བ་ཡང་མ་ཡིན་ཏེ། བདེན་པ་དང་འབྲེལ་བས་མི་འཐད་པས་ཏེ། དུས་གཅིག་པ་དང་རང་བཞིན་མི་གཅིག་པ་ལ་འབྲེལ་བ་གཉིས་ཀ་འགལ་བའི་ཕྱིར་དང༌། གསུམ་པ་ཡང་མི་སྲིད་པའི་ཕྱིར་རོ། ། དེ་ནི་མེད་པར་དགག་པའི་ཕྱོགས་ལ་གནོད་པ་སྤང་བའོ། ། མ་ཡིན་པ་ལ་གནོད་པ་སྒྲུབ་པ་ལ་གཉིས་ཏེ། རྣམ་པ་རྣམས་ཤེས་པ་གཅིག་གི་རང་བཞིན་ཡིན་པ་ལ་གནོད་པ་དང༌། དུ་མའི་རང་བཞིན་ཡིན་པ་ལ་གནོད་པའོ། ། དང་པོ་ནི་རྣམ་པ་བཞིས་རིག་པར་བྱ་སྟེ། ཡན་ལག་ཅན་བཞིན་དུ་ཤེས་པ་ཡང་ཆ་དུ་མས་གཅིག་པ་འགལ་བ་དང༌། ཁ་བསྒྱུར་བ་དང་མ་བསྒྱུར་བ་ཡང་ཤེས་པའི་རགས་པ་ལ་མི་ལྡོག་པ་དང༌། ཆ་ཐ་དད་པ་ཙམ་གྱིས་གཅིག་དགག་པར་མི་ནུས་པའོ། ། ཐ་མ་ནི་གལ་ཏེ་ཆ་ཐ་དད་པར་སྣང་བ་འགོག་བྱེད་མ་ཡིན་ན་དེའི་ཚེ་ཁ་བསྒྱུར་བ་དང་མ་བསྒྱུར་བའི་གནས་སྐབས་སུ་གཅིག་མ་ཡིན་མོད། གཞན་གྱི་ཚེ་སྐད་ཅིག་གཞན་གྱི་མཚན་ཉིད་གོ་ཅིག་སྟེ་གཅིག་མ་ཡིན་ཏེ།

དེས་ན་ཡན་ལག་ཅན་འཐད་དོ་ཞེས་བྱའོ། ། དུ་མའི་ཕྱོགས་ལ་གནོད་པ་ལ་རྣམ་པ་ལྔས་ཤེས་པར་བྱ་སྟེ། རྡུལ་ཕྲ་རབ་ཀྱི་སྤྱད་པ་ཤེས་པའི་སྣང་བ་ཕྲ་རབ་ལ་ཡང་འདྲ་བ་དང༌། སྣང་བ་ཐམས་ཅད་བདེན་པར་ཡོད་ན་རགས་པ་སྣང་བ་འགལ་བ་དང༌། རགས་པ་སྣང་བ་མི་བདེན་ན་རྡུལ་ཕྲ་རབ་ཏུ་སྣང་བ་བརྟགས་པར་མི་ནུས་ཤིང་བརྟགས་པ་དོན་མེད་པ་དང༌། རགས་པ་སྣང་བ་རྣམ་རྟོག་ཡིན་ན་གསལ་བར་སྣང་བ་འགལ་བ་དང༌། རང་གི་རྣམ་པ་མཐར་ཐུག་པ་གཉིས་ཀྱིས་རྣམ་པར་རྟོག་པ་ཉིད་ལ་རགས་པར་སྣང་བ་མི་འཐད་པ་དང༌། དེ་ལ་རགས་པ་སྣང་བ་ཁས་བླངས་ཀྱང་མེད་པ་གསལ་བར་འགྲུབ་པའོ། ། ཐ་མ་ནི་གལ་ཏེ་རྣམ་པར་རྟོག་པ་དོན་མེད་པ་ལ་དོན་དུ་ཞེན་པས་དེ་ལྟར་སྣང་བ་མི་འགལ་ལོ་ཞེས་པ་བརྗོད་ན། དོན་མེད་པར་རང་གསལ་བ་འགལ་བ་དང༌། གཞན་གྱིས་གསལ་ན་རྣམ་པར་ཤེས་པའི་མེད་པ་གསལ་བའི་ནུས་པ་གྲུབ་པ་དང༌། རང་རིག་པས་གསལ་ན་དེ་མེད་པར་འགལ་བ་དང༌། ཡོད་ན་ཤེས་པའི་མེད་པ་གསལ་བའི་ནུས་པ་འགྲུབ་པ་དང༌། མེད་པ་གསལ་བའི་ནུས་པ་ཁས་མི་ལེན་ན་འཁྲུལ་བ་མེད་པར་ཐལ་ལོ། ། དམ་བཅའི་དོན་ཏོ། ། གཏན་ཚིགས་ཀྱི་སྐྱོན་སྤང་བ་ནི། མ་གྲུབ་པའི་དོན་དང༌། འགལ་བ་དང༌། ཐུན་མོང་གི་མ་ངེས་པ་དང༌། ལྡོག་པ་ལ་ཐེ་ཚོམ་ཟ་བའི་ཉེས་པ་སྟེ་བཞི་སྤང་བའོ། ། དང་པོ་ནི་གཞན་ན་རེ། འདི་ནི་མ་གྲུབ་སྟེ། འདི་ལྟར་ལྷན་ཅིག་དམིགས་པ་ངེས་པའི་གཏན་ཚིགས་ཀྱི་དོན་ནི་ཤེས་པ་མ་དམིགས་པར་ཤེས་བྱ་དམིགས་པ་མེད་པས་ཤེས་བྱ་དམིགས་པ་ཤེས་པ་དམིགས་པས་ཁྱབ་པའི་དོན་ཡིན་ལ་དེ་ཡང་ཁྱབ་བྱེད་འགལ་བ་དམིགས་པར་འདོད་པ་ཡིན་ན། ཟླ་བ་དང་གྱད་ལ་ལྟ་བ་ནི་ཤེས་པ་མ་དམིགས་ཀྱང་ཤེས་བྱ་འབའ་ཞིག་དམིགས་པས། ལྷན་ཅིག་དམིགས་པ་ཉིད་མ་གྲུབ་བོ། ། ཡང་ན་འགལ་བ་ཡིན་ཏེ། ལྷན་ཅིག་གི་སྒྲ་ནི་ཐ་དད་པར་བརྗོད་པ་ཡིན་ནོ། ། དེས་ན་ཐ་དད་པའི་ཁྱད་པར་ཅན་དང་དམིགས་པའི་ཕྱིར་ཐ་དད་པ་ཡིན་ནོ་ཞེས་བྱ་བར་འགྱུར་ན་དེ་ནི་ཟློག་པས་ཁྱབ་པས་འགལ་བའི་ཕྱིར་རོ།

། ཡང་ན་ཐུན་མོང་གི་མ་ངེས་པ་ཡིན་ཏེ། སངས་རྒྱས་ཀྱི་ཐུགས་དང་དེའི་ཤེས་བྱ་དག་ལྷན་ཅིག་དམིགས་ཀྱང་ཤེས་བྱ་རྒྱུད་གཞན་ནི་ཤེས་པ་དང་ཐ་མི་དད་པ་མ་ཡིན་པས་སམ། སེམས་དང་སེམས་ལས་བྱུང་བ་དག་ལྷན་ཅིག་ཏུ་མཚུངས་པར་དམིགས་ཀྱང་ཐ་དད་པ་མེད་པ་མ་ཡིན་པས་སོ། ། ཡང་ན་སྣང་བ་དང་གཟུགས་ཀྱིས་མ་ངེས་སོ། ། གལ་ཏེ་ཐུན་མོང་གི་མ་ངེས་པ་མ་ཡིན་དུ་ཆུག་ཀྱང་ལྡོག་པ་ལ་ཐེ་ཚོམ་ཟ་བ་ནི་བཟློག་པར་མི་ནུས་ཏེ། ཐ་དད་པ་ལ་ལྷན་ཅིག་དམིགས་པ་མེད་པས་ཁྱབ་པའམ། ལྷན་ཅིག་དམིགས་པ་དང་འགལ་བ་གྲུབ་པ་མེད་པའི་ཕྱིར་རོ་ཞེས་བྱ་བ་ནི་རྩོད་པ་རྣམ་པ་བཞིའོ། ། འདི་ལ་ལན་ནི། མ་གྲུབ་པ་ནི་མ་ཡིན་ཏེ། ཟླ་བ་དང་གྱད་ལ་ལྟ་བ་ན་ཡང་ཤེས་པའི་ཁྱད་པར་ཐ་དད་པས་དེ་མ་དམིགས་ཀྱང་དེའི་ཤེས་བྱ་དམིགས་མོད་ཀྱི། འོན་ཀྱང་ཤེས་པ་ཙམ་མེད་པ་མ་དམིགས་ སོ། ། དེ་ལྟ་ན་ནི་ཤེས་པའི་ཁྱད་པར་དང་དོན་ཐ་མི་དད་པ་ནི་མི་སྒྲུབ་ཀྱི་འོན་ཀྱང་སྤྱི་དང་ཡིན་ནོ། ། གང་ལས་ཐ་མི་དད་དང་མེད་པར་བསྒྲུབ་པར་བྱ་བའི་སྤྱི་དེ་ལ་ལྟོས་ཏེ་ནི་ལྷན་ཅིག་དམིགས་པ་ཡོད་པ་ཡིན་ཏེ། ཤེས་པ་ཙམ་དང་བྲལ་བའི་ཟླ་བ་དང་གྱད་ནི་མཐོང་བ་མེད་པའི་ཕྱིར་རོ། ། དེས་ན་མ་གྲུབ་པ་མ་ཡིན་ནོ།། ཐམས་ཅད་མཁྱེན་པའི་ཤེས་བྱ་ཡང་དེའི་མཁྱེན་པ་མ་དམིགས་ཀྱང་རྒྱུད་གཞན་ལ་རང་རིག་པས་དམིགས་པའི་ཕྱིར་རོ། ། རྣལ་འབྱོར་པ་ཅན་གྱིས་རྒྱུད་གཞན་དེ་མ་བཟུང་བར་ཐམས་ཅད་མཁྱེན་པ་ནི་ཐུགས་འབའ་ཞིག་འཛིན་པའི་ཕྱིར་རོ། ། སེམས་དང་སེམས་ལས་བྱུང་བ་ནི་ལྷན་ཅིག་དམིགས་པ་ཙམ་ཡང་མེད་ན་ངེས་པ་ལ་ག་ལ་ཡོད། གཟུགས་དང་སྣང་བ་ནི་འོག་ནས་སྤོང་ངོ༌། ། དེས་ན་ཐུན་མོང་གི་མ་ངེས་པ་མ་ཡིན་ནོ། ། ལྡོག་པ་ལ་ཐེ་ཚོམ་ཟ་བ་ནི་ཁྱབ་པ་སྒྲུབ་པའི་ཚད་མ་སྟོན་པས་འགོག་པར་འགྱུར་རོ། ། རིག་པའི་གཏན་ཚིགས་ལ་ཡང་ཚིག་རྣམ་པར་བཤད་པའི་ཚུལ་དང༌། དོན་གྱི་དེ་ཉིད་དཔྱད་པའོ། ། དང་པོ་ནི་ཁ་ཅིག་ན་རེ། ལྷན་ཅིག་དམིགས་པ་ངེས་པའི་ཕྱིར་ཐ་དད་མེད་པར་གྲུབ་ན་ཐ་དད་པའི་ཐ་སྙད་ཅི་ལྟར་མི་འགལ་ཞེས་གཏན་ཚིགས་སྔ་མའི་དམ་བཅའ་ཐ་སྙད་ལ་གནོད་པར་དོགས་པ་བསུ་ནས།

རིག་པ་ཞེས་བྱ་བ་ཡང་དེའི་བདག་ཉིད་ཡིན་པའི་ཕྱིར་ཞེས་བྱ་བ་ལ་སོགས་པ་གཞུང་འཛུགས་པ་ཡིན་ནོ་ཞེའོ། ། དེས་ན་བདག་ཉིད་རིག་པ་བཞིན་ནོ་ཞེས་བྱ་བའི་བར་གཏན་ཚིགས་སྔ་མའི་སྤྲོས་པ་ལ་བྱས་པ་ཡིན་ནོ། ། དེ་ལྟར་ན་ཉེས་པ་གཉིས་ཏེ། ཟློས་པ་དང༌། དམ་བཅའ་བ་དང་གཏན་ཚིགས་ལ་ཁྱད་པར་མེད་པའོ། ། དང་པོ་ནི་སྔོན་པོ་ལ་སོགས་པ་ཉམས་སུ་མྱོང་བ་ཞེས་བྱ་བ་ཡང་དེའི་རང་གི་ངོ་བོ་ཉམས་སུ་མྱོང་བ་ཉིད་དོ་ཞེས་བརྗོད་ཟིན་པའི་དོན་དེ་ཉིད་ཡང་ཟློས་པའི་ཕྱིར་རོ། ། དེའི་ཕྱིར་ཞེས་བྱ་བས་ནི་དེ་གཞན་འགའ་ཞིག་ནི་མ་ཡིན་ཏེ། ཞེས་བརྗོད་པ་དེ་ཉིད་གཏན་ཚིགས་སུ་བཟུང་བ་ཡིན་ལ། དེ་ནི་དོན་གཞན་དུ་རིག་པ་མ་ཡིན་ཏེ་ཞེས་བྱ་བ་དམ་བཅའ་བའི་དོན་ཡིན་ནོ། ། དེས་ན་སྔོན་པོ་ལ་སོགས་པ་དེ་ནི་དོན་གཞན་མ་ཡིན་ཏེ། དོན་གཞན་འགའ་ཞིག་ནི་མ་ཡིན་པའི་ཕྱིར་རོ་ཞེས་བྱ་བ་དེ་ལྟར་དམ་བཅའ་ཉིད་གཏན་ཚིགས་སུ་བརྗོད་པ་ཡིན་ནོ།

 ། དེས་ན་གཏན་ཚིགས་སྔ་མས་གནས་པའི་དོན་ཉིད་ལ་བརྟེན་པ་རྩོད་པ་སྤངས་ཤིང་དེ་ཡང་གཏན་ཚིགས་སུ་བཀོད་པ་ན། དམ་བཅས་པ་གཏན་ཚིགས་སུ་འགྱུར་རོ་ཞེས་སློབ་དཔོན་ཆོས་མཆོག་གསུང་ངོ༌། ། རང་ཉིད་ཀྱི་བཤད་པ་ནི། རིག་པ་ཞེས་བྱ་བ་ཡང་ཞེས་བྱ་བ་རིག་པའི་སྒྲས་བརྗོད་པར་བྱ་བ་ཉིད་ནི། དེ་ལྟར་ཞེས་བྱ་བ་རིག་པར་བྱེད་པའི་བདག་ཉིད་དུ་གསལ་བ་ཡིན་ནོ། ། རིག་པར་བྱ་བ་རིག་པར་བྱེད་པའི་བདག་ཉིད་དུ་གསལ་བས་ཁྱབ་པ་ཡང་ཅིའི་ཕྱིར་ཞེ་ན། རིག་པར་བྱ་བ་ནི་གསལ་བར་བྱ་བ་ཙམ་གྱི་བདག་ཉིད་ཡིན་པའི་ཕྱིར་རོ་ཞེས་བརྗོད་པ་ནི་དེའི་བདག་ཉིད་ཡིན་པའི་ཕྱིར་རོ་ཞེས་བྱ་བའོ། ། གསལ་བ་ཙམ་གྱིས་རིག་པ་ལ་ཁྱབ་མོད་དེ་ལྟ་ན་ཡང་རིག་པར་བྱེད་པའི་བདག་ཉིད་དུ་གསལ་བ་གོ་གང་ལས་སྙམ་ན། དེ་གཞན་འགའ་ཞིག་ནི་ཞེས་སྨོས་ཏེ། གསལ་བ་ཙམ་པོ་དེ་ནི་རིག་པར་བྱེད་པ་ལས་གཞན་འགའ་ཞིག་གི་ཆོས་ནི་མ་ཡིན་ཏེ། དཔེར་ན་བདག་རིག་པའི་གསལ་བ་བཞིན་ནོ་ཞེས་བྱ་བ་ཡིན་ནོ། ། འདི་ལ་དེ་ཕྱིར་ཡང་ཞེས་བྱ་བ་ནི་རིག་པར་བྱ་བ་གསལ་བར་ནི་རིག་པར་བྱེད་པའི་བདག་ཉིད་ཡིན་པའི་ཕྱིར་ཞེས་བྱ་བ་ཡིན་པ་དེ་ནི་ཕྱིའི་དོན་དུ་སྨྲས་པས་ཀྱང་ཁས་ལེན་ཏེ། གསལ་བ་ནི་སྔོན་པོའི་རང་བཞིན་ལས་ཐ་དད་པ་ཤེས་པའི་ཆོས་སུ་འདོད་པའི་ཕྱིར་རོ་ཞེས་སོ། ། འདི་ལ་མི་འཐད་མོད་ཀྱི། འོན་ཀྱང་ཡི་གེའི་དོན་ནི་ཕལ་ཆེར་དེ་ལྟར་ཡིན་ནོ། ། དོན་གྱི་དེ་ཉིད་དཔྱད་པ་ནི། སློབ་དཔོན་ཤེས་རབ་འབྱུང་གནས་སྦས་པ་དང༌། ཞི་བ་བཟང་པོ་ལ་སོགས་པ་ན་རེ། སྔོན་པོ་ལ་སོགས་པའི་རྣམ་པ་ནི། ཤེས་པ་ལས་གཞན་མ་ཡིན་ཏེ། རང་རིག་རིག་པར་བྱ་བའི་ཕྱིར་རོ། ། དེ་ལ་ཕྱོགས་ཆོས་ནི་ཉམས་སུ་མྱོང་བས་ངེས་སོ། ཁྱབ་པ་ཡང་རིག་པར་བྱ་བ་འགལ་བ་ལ་ནི་རིག་པར་བྱེད་པ་ཡང་འགལ་བས་ཁྱབ་སྟེ། དེས་ན་ཁྱབ་པར་བྱེད་པ་འགལ་བ་ཡིན་ནོ། ། འདི་ལྟར་སྔོན་པོ་རང་གི་རང་བཞིན་རིག་པ་ཉིད་ཀྱིས་རིག་ན་དེ་རང་གི་རང་བཞིན་ཁོ་ནའོ། ། བྱེད་པ་གཞན་གྱིས་རིག་ན་ནི་རིག་པ་ཡང་གཞན་ཁོ་ནའོ།

། དེས་ན་རིག་པར་བྱ་བ་ཐ་དད་པ་ལ་རིག་པར་བྱེད་པ་ཐ་དད་པས་ཁྱབ་པས་ཁྱད་པར་ངེས་སོ་ཞེའོ། ། དེ་ནི་མི་འཐད་དེ། དེ་ལྟར་བདག་དང་བདག་མེད་པའི་རྣམ་པ་ཡང་འགལ་བས་དེ་དག་རིག་པ་ཡང་གཅིག་མ་ཡིན་པར་ཐལ་ལོ། ། གཞན་ཡང་རིག་པར་བྱ་བ་དང་རིག་པར་བྱེད་པ་བདག་གཅིག་པར་མ་གྲུབ་ན་རིག་པར་བྱ་བ་ཐ་དད་པས་རིག་བྱེད་ཐ་དད་པར་མི་འགྲུབ་སྟེ། འབྲས་བུ་ཐ་དད་པས་རྒྱུ་ཐ་དད་པར་མི་འགྲུབ་པ་བཞིན་ནོ། ། བདག་གཅིག་པར་གྲུབ་ན་ཡང་ཕན་ཚུན་བརྟེན་པའི་སྐྱོན་ཡོད་པའི་ཕྱིར་རོ། ། དེས་ན་དེ་ནི་མ་ཡིན་ནོ། ། སློབ་དཔོན་ཆོས་མཆོག་ཉིད་ན་རེ། སྔོན་པོ་ལ་སོགས་པ་ནི་བདེ་བ་ལ་སོགས་པ་རིག་པར་བྱེད་པ་ལས་ཐ་དད་པ་མ་ཡིན་ཏེ། རིག་པར་བྱེད་པ་དང་ལྷན་ཅིག་གསལ་བའི་ཕྱིར་རོ་ཞེས་བྱ་བ་ཡིན་ཏེ། ཐ་དད་པ་དང་འགལ་བ་ནི་ཐ་མི་དད་པ་ཡིན་ལ་དེས་འདྲེས་པ་སྣང་བ་ལ་ཁྱབ་པས་ན་འགལ་བས་ཁྱབ་པ་དམིགས་པ་ཡིན་ནོ་ཞེས་སོ། ། འདི་ཡང་མི་འཐད་དེ། འབྲེལ་བ་དང་ལྷན་ཅིག་པ་ནི་རྣམ་གྲངས་པ་ཡིན་ནོ། ། དེས་ན་འབྲེལ་བར་གསལ་བ་ཞེས་བརྗོད་དམ། ལྷན་ཅིག་གསལ་བ་ཞེས་བརྗོད་ཀྱང་ལྷན་ཅིག་དམིགས་པ་ལས་ཁྱད་པར་ཅི་ཡོད་དེ། གསལ་བ་ཡང་དམིགས་པ་ཙམ་ལས་གཞན་མ་ཡིན་པའི་ཕྱིར་རོ། ། གལ་ཏེ་སྔ་མར་ནི་ངེས་པའི་ཁྱད་པར་ཅན་ཡིན་ལ། འདིར་ནི་འབའ་ཞིག་པ་ཡིན་ན་ཡང་ངེས་པའི་ཁྱད་པར་དོན་མེད་དེ། འབའ་ཞིག་ལ་ཡང་སྒྲུབ་པའི་ནུས་པ་ཡོད་པའི་ཕྱིར་རོ། ། དེ་འདྲ་བ་ནི་ཡི་གེའི་དོན་ཡང་མ་ཡིན་ཏེ། སྔ་མ་བས་ཀྱང་ཤིན་ཏུ་ཆེས་མི་འཐད་དོ། ། ཡང་ཁ་ཅིག་ན་རེ་སྔོན་པོ་ལ་སོགས་པའི་རྣམ་པ་ནི་ཤེས་པ་ལས་གཞན་མ་ཡིན་ཏེ། རིག་པར་བྱ་བ་ཡིན་པའི་ཕྱིར་རང་གི་ངོ་བོ་བཞིན་ནོ། ། འདི་ལ་ཁྱབ་པ་ནི་གསལ་བ་ཞེས་བྱ་བ་ནི་ཤེས་པའི་ཐུན་མོང་མ་ཡིན་པའི་དོན་ཡིན་ཏེ། དེ་ལྟ་མ་ཡིན་ན་རྟོག་པ་མེད་པའི་སེམས་ལ་ཤེས་པའི་ཆོས་ཅི་ཞིག་ཡོད། རང་དང་གཞན་ལ་བྱེད་པ་ནི་རྟོག་པས་སྒྲོ་བཏགས་པས་སྒྲོ་བཏགས་པའི་ཕྱིར་ན་འཛིན་པ་ཞེས་བྱ་བ་ནི་མེད་པ་ཁོ་ནའོ།

། ཞེན་པ་ཡང་རྟོག་པའི་ཆོས་ཡིན་ནོ། ། དེས་ན་རྟོག་པ་མེད་པ་ལ་ཤེས་པའི་མཚན་ཉིད་ཅི་ཡོད་ཅེས་བརྟགས་པ་ན། གདོན་མི་ཟ་བར་གསལ་བ་ཙམ་བྱ་བ་དང་བྱེད་པ་དང་བྲལ་བ་དོན་དམ་པར། དེའི་རང་བཞིན་དུ་བརྗོད་པར་བྱའོ། ། དེ་ལྟ་ན་རིག་པའི་ཐ་སྙད་ལ་བརྟེན་པ་ཡང་གསལ་བ་ཙམ་ཡིན་པས་ན་ཤེས་པའི་ཆོས་དང་ལྡན་པ་དེའི་ངོ་བོར་གྲུབ་པ་ཞེས་བརྗོད་དོ། ། འདི་ལ་སློབ་དཔོན་ཆོས་མཆོག་ན་རེ། དེ་ནི་མི་རུང་སྟེ། མེད་པ་གསལ་བ་འགལ་བར་ཐལ་བའི་ཕྱིར་རོ་ཞེའོ། ། ད་ནི་དེ་དཔྱད་པར་བྱ་སྟེ། དཔེར་ན་སྔོན་པོ་ཉིད་ནི་ཁ་ཏོག་གི་རང་བཞིན་ཡིན་པས། གལ་ཏེ་སྔོན་པོར་སྣང་བ་དེ་བདེན་པ་གཞན་གྱི་ངོ་བོར་འགལ་བ་ཡིན་ཡང་མེད་པར་ནི་མི་འགལ་ཏེ། རྨི་ལམ་གྱི་སྔོན་པོ་བཞིན་ནོ། ། དེ་བཞིན་དུ་ཤེས་པའི་ཐུན་མོང་མ་ཡིན་པའི་རང་བཞིན་དང་ལྡན་པ་དེ་ཡང་ཤེས་པ་མ་ཡིན་པའི་ངོ་བོར་བདེན་པ་ནི་འགལ་མོད་ཀྱི། མི་བདེན་པར་ནི་མི་འགལ་ལོ། ། དེས་ན་དེའི་རང་བཞིན་གཞན་དུ་འགལ་ཡང་བརྫུན་པར་མི་འགལ་བས་ན༑ གསལ་བ་བརྫུན་པ་ལ་མི་འཐད་པ་མེད་དོ། ། དེས་ན་གཏན་ཚིགས་ཀྱི་དོན་ནི་རྣམ་པར་དཔྱད་ན་འདི་ཁོ་ན་རིགས་སོ། ། ཡི་གེའི་དོན་དུ་ཡང་འདི་ཁོ་ན་ལྟར་གསལ་བ་ཡིན་ནོ། ། དེ་ལྟར་བཟུང་བའི་རྣམ་པ་གཞལ་བྱར་བྱས་ན་འཁྲུལ་བའི་ཡུལ་ཇི་ལྟ་བར་ཚད་མ་དང༌། འབྲས་བུ་ལ་སོགས་པ་བཞག་ནས་ད་ནི་རང་ཉིད་གཞལ་བྱར་བྱས་པའི་འབྲས་བུ་ལ་སོགས་པའི་རྣམ་པར་རྟོག་པ་སྟོན་པ་ནི། དེའི་ཕྱིར་ཞེས་བྱ་བ་ལ་སོགས་པ་སྟེ། དོན་དམ་པར་རྣམ་རིག་ཙམ་དུ་གྲུབ་པ་དེའི་ཕྱིར་གཞལ་བྱ་རང་གི་ངོ་བོ་ལ་ལྟོས་ཏེ་ཚད་མ་ལ་སོགས་པ་འདི་ལྟར་བཞག་གོ་ཞེས་བྱ་བའི་དོན་ཏེ། དཔེར་ན་འདོད་ཆགས་སོགས་ཚོར་བཞིན་ཞེས་བྱ་བ་ལ་སོགས་པ་ལ། འདི་ནི་ཀུན་ལ་སྦྱར་བར་བྱ་ཞེས་བྱ་བ་ནི་དོན་དམ་པའི་ཡུལ་ཅན་དེ་ཁོ་ན་མཐོང་བའི་ཚད་མ་ལ་ཡང་སྦྱར་བར་བྱའོ། ། ཡང་ན་ཕྱིའི་དོན་དུ་སྨྲ་བ་འབའ་ཞིག་ཏུ་མ་ཟད་ཀྱི། གཞུང་ལུགས་གཞན་ཐམས་ཅད་ལ་ཡང་དེ་ཁོ་ན་ལྟར་འཐད་དོ་ཞེས་བྱ་བའོ།

། མངོན་སུམ་གྱི་ལེའུའི་དཀའ་གནས་རྣམ་པར་བཤད་པ་རྫོགས་སོ། ། ། ། གཉིས་པ། རང་དོན་རྗེས་དཔག་གི་ལེའུ་ཡི་དཀའ་གནད་བཤད་པ་ལས།ང༡ རྗེས་དཔག་གི་སྒྲས་བརྗོད་རིགས་ཙམ་གྱི་དབྱེ་བ་མདོར་བསྟན་པ། གཉིས་པ། རང་དོན་རྗེས་དཔག་གི་ལེའུའི་དཀའ་གནད་རྣམ་པར་བཤད་པ། ། རང་གི་དོན་གྱི་རྗེས་སུ་དཔག་པའི་རབ་ཏུ་དབྱེ་བ་ལ་གསུམ་ལས། དབྱེ་བ་མདོར་བསྟན་པའི་དབང་དུ་བྱས་ཏེ། དབྱེ་བའི་དབང་དུ་བྱས་པའི་གཞི་དང༌། དབྱེ་བའི་དོན་དང༌། དབྱེ་བ་བརྗོད་པའི་ཚིག་གི་བྱེད་པ་དང༌། དབྱེ་བའི་དོན་ངེས་པའི་འབྲས་བུ་བཞིའོ། ། དང་པོ་ནི་ཅི་རྗེས་སུ་དཔག་པའི་སྒྲས་བརྗོད་པར་ནུས་པ་ཙམ་གྱི་དབང་དུ་བྱས་ཏེ་རྣམ་པ་གཉིས་སུ་དབྱེ་བའམ། འོན་ཏེ་རྗེས་སུ་དཔག་པའི་མཚན་ཉིད་ཀྱིས་ཁྱབ་པའི་དབང་དུ་བྱས། དང་པོ་ནི་མི་རུང་སྟེ་སྒྲ་དང་ཤེས་པ་ལས་གཞན་པའི་དངོས་པོ་ཡང་རྗེས་སུ་དཔག་པའི་སྒྲས་བརྗོད་པར་མི་ནུས་པ་ནི་མ་ཡིན་པའི་ཕྱིར་རོ། ། གཉིས་པ་ལྟར་ན་ཡང་སྒྲ་རྗེས་སུ་དཔག་པའི་དབྱེ་བར་བསྟན་པ་འགལ་ལོ་ཞེ་ན། གཉིས་ཀ་ལྟར་ཡང་མ་ཡིན་ཏེ། འོན་ཀྱང་གང་ཞིག་རྗེས་སུ་དཔག་པའི་སྒྲས་བརྗོད་པར་རིགས་པའི་དོན་དེ་རྣམ་པ་གཉིས་སུ་དབྱེ་བར་བྱ་བ་ཡིན་ནོ། ། འདི་ལྟར་མཚན་ཉིད་ཀྱིས་ཁྱབ་པ་ནི་བརྡས་ངེས་པར་བྱས་པ་ཁོ་ནས་དེའི་སྒྲས་བརྗོད་པར་རིགས་པ་ཡིན་ལ། གཞན་ནི་དེ་ལྟར་བརྗོད་པ་ལ་དགོས་པ་ཡོད་པས་ཡིན་ནོ།། དགོས་པ་དང་ལྡན་པ་ཡང་རྟགས་བརྗོད་པའི་མཚན་ཉིད་ཀྱི་སྒྲ་ཁོ་ན་ཡིན་ཏེ། སྒྲ་ཚད་མ་གཞན་དུ་འདོད་པ་དགག་པའི་འབྲས་བུ་ཡོད་པས་སོ། ། དབྱེ་བའི་དོན་ནི་རྣམ་པ་ཐ་དད་པ་ཙམ་ནི་མ་ཡིན་གྱི། འོན་ཀྱང་དངོས་པོ་ཐ་དད་པ་ཁོ་ན་ཡིན་ནོ། ། དེས་ན་བློ་ཕྱིན་ཅི་ལོག་པ་ཅན་དག་ཤེས་པ་ཁོ་ན་ལ་ལྟོས་པས་རྣམ་པ་གཉིས་སུ་འདོད་པ་ཡང་འཁྲུལ་བར་བསྟན་ཏོ། ། དབྱེ་བ་སྟོན་པའི་སྒྲའི་བྱེད་པའི་གྲངས་བརྗོད་པའི་སྒྲ་ནི་ངེས་པར་གཟུང་བའི་དོན་ཡིན་པའི་ཕྱིར་དང༌། མིང་བརྗོད་པ་ཡང་དངོས་པོ་གཞན་དགག་པའི་དོན་དུ་སྟེ།

སྔར་བཤད་ཟིན་པ་དང་འདྲའོ། ། དབྱེ་བ་བརྗོད་པའི་སྒྲས་དེ་ལྟར་དོན་ངེས་ཀྱང་དོན་ངེས་པ་དེ་ཉིད་ཀྱིས་ཅི་བྱ་སྙམ་ན། དབྱེ་བའི་དོན་ཇི་ལྟ་བ་བཞིན་ངེས་པ་ནི་མཚན་ཉིད་ཕྱིན་ཅི་མ་ལོག་པར་རྟོགས་པའི་དོན་དུ་ཡིན་ཏེ། དབྱེ་བ་མ་རྟོགས་པར་ནི་སོ་སོར་ངེས་པའི་མཚན་ཉིད་ངེས་པར་མི་ནུས་པས་སོ། ། དེ་ཉིད་ཀྱི་ཕྱིར་དབྱེ་བ་དང་པོར་བསྟན་ཏེ། ཐབས་ངེས་པ་ནི་ཐབས་ལས་བྱུང་ངེས་པའི་སྔོན་དུ་འགྲོ་བས་སོ། ། དབྱེ་བ་ངེས་པ་འགྲུབ་པའི་རྒྱུ་ནི་འདི་ལྟར་ཡིན་ཏེ། གལ་ཏེ་རང་གི་དོན་དང་གཞན་གྱི་དོན་གཉིས་སུ་དབྱེ་བ་ཇི་ལྟར་གནས་ཏེ་ཐ་མི་དད་པའི་ཕྱིར་རོ། ། འདི་ལྟར་རང་དང་གཞན་ངོ་བོ་ཉིད་ཀྱིས་གནས་པ་ནི་མ་ཡིན་ཏེ། ལྟོས་པས་གནས་པའི་ཕྱིར་རོ། ། དེས་ན་སྐྱེས་བུ་གཅིག་ལ་ལྟོས་ཏེ་རང་གི་དོན་དུ་འདོད་པ་དེ་ཁོ་ན་སྐྱེས་བུ་གཞན་ལ་ལྟོས་ཏེ་གཞན་གྱི་དོན་ཡིན་ནོ། ། དེ་ལྟ་ན་ཡང་ཤེས་པ་དང་བརྗོད་པ་གཉིས་ཡང་རང་དང་གཞན་གྱི་དོན་ཡིན་པས་དབྱེ་བ་ག་ལ་ཡོད། ། འོན་ཏེ་སྒྲ་དང་ཤེས་པ་རྒྱུད་གང་དུ་གཏོགས་པ་དེ་ཁོ་ན་ལ་ལྟོས་ཏེ་རང་དང་གཞན་དུ་བརྗོད་པར་འདོད་པས་ན་སྐྱེས་བུ་གཞན་ལ་ལྟོས་པའི་རང་དོན་སྐྱེས་བུ་གཞན་ལ་ལྟོས་ཏེ་གཞན་དོན་དུ་ཐལ་བ་མ་ཡིན་ནོ་ཞེ་ན། དེ་ལྟར་ན་ཡང་སྐྱེས་བུ་དེ་ཉིད་ལ་ལྟོས་ཏེ་འཆོལ་བར་ཐལ་བ་ཁོ་ནའོ། ། འདི་ལྟར་རེས་འགའ་སྒྲས་ཀྱང་རང་ཉིད་རྟོགས་པར་བྱེད་ལ། ཤེས་པས་ཀྱང་དེ་ལས་ལྟོས་ཏེ་གཞན་དུ་འདོད་པ་རྟོགས་པར་བྱེད་དེ། རང་མ་རྟོགས་པར་ནི་གཞན་ལ་རྟོགས་པར་མི་ནུས་སོ། ། གལ་ཏེ་བརྒྱུད་ནས་གཉིས་ཀ་གཉིས་ཀའི་དོན་ཡིན་ཡང་དངོས་སུ་གང་གི་དོན་ཡིན་པ་དེའི་རྒྱུས་རྣམ་པར་དབྱེའོ་ཞེ་ན། དེ་ལྟ་ན་སྒྲ་གཞན་དོན་མ་ཡིན་པར་ཐལ་ཏེ་དངོས་སུ་གཞན་རྟོགས་པའི་རྒྱུ་མ་ཡིན་པའི་ཕྱིར་རོ། ། སྒྲ་ནི་རྣ་བའི་རྣམ་ཤེས་དང༌། སྒྲའི་ངོ་བོ་ངེས་པ་དང༌། མིང་དང་མིང་ཅན་གྱི་འབྲེལ་བ་དྲན་པ་དང༌། དངོས་ཀྱི་བརྗོད་བྱ་ངེས་པས་བར་ཆོད་ནས་རྗེས་སུ་དཔག་པའི་རྒྱུ་ཡིན་ནོ་ཞེ་ན།

མ་ཡིན་ཏེ་རང་གི་རྒྱུད་དུ་གཏོགས་པའི་དོན་གང་ཞིག་གཙོ་བོར་རང་རྟོགས་པ་ལ་མཁོ་བ་དང་གཞན་རྟོགས་པ་ལ་མཁོ་བའི་རྒྱུས་རྣམ་པ་གཉིས་སུ་གྲུབ་པའི་ཕྱིར་གཙོ་བོའི་རྒྱུ་རྒྱུ་མཚན་དུ་བྱས་ཏེ་རྣམ་པ་གཉིས་སུ་ངེས་སོ། ། འོ་ན་གཉིས་ཀ་མ་ཡིན་པའམ་ཡང་ན་གཉིས་ཀ་ལ་རྟོགས་པ་དེ་གང་དུ་འདུ་སྙམ་ན། ཕུང་པོ་གསུམ་པ་དེ་འདྲ་བ་མེད་པར་སྟོན་པ་ནི། གཞན་དང་གཞན་མ་ཡིན་པ་ཞེས་ཕན་ཚུན་སྤངས་པའི་འགལ་བ་བརྗོད་པའི་ཚིག་གིས་བསྟན་ཏོ། ། འོ་ན་དབྱེ་བའི་དོན་ངེས་པ་ནི་མཚན་ཉིད་བསྟན་པའི་ཡན་ལག་ཏུ་འདོད་པ་ཡིན་ན། དེའང་མི་འཐད་དེ། དབྱེ་བ་ངེས་པ་ལ་ལྟོས་པའི་མཚན་ཉིད་མེད་པའི་ཕྱིར་རོ། ། སོ་སོར་ངེས་པའི་མཚན་ཉིད་ཐུན་མོང་མ་ཡིན་པ་འགའ་ཞིག་ཡོད་ན་དེ་དབྱེ་བ་མ་བསྟན་པར་མི་ནུས་པ་ཞིག་ན་ད་ལྟར་ནི་དེ་ལྟ་མ་ཡིན་ཏེ། དབྱེ་བ་མ་བསྟན་ཀྱང་རང་དོན་གྱི་མཚན་ཉིད་རྟོགས་ལ། དེ་རྟོགས་པ་ཉིད་ཀྱིས་གཞན་དོན་གྱི་མཚན་ཉིད་ཀྱང་ངེས་པའི་ཕྱིར་རོ་ཞེས་ཞེ་ལ་བཞག་ནས། ཁྱད་པར་མེད་པའི་ཕྱིར་ཞེས་བྱ་བ་ལ་སོགས་པ་སྨོས་སོ། ། སྒྲ་ནི་ལོགས་ཤིག་ཏུ་བརྗོད་པར་བྱ་བ་མ་ཡིན་ཏེ། བརྗོད་པར་བྱ་བ་ཉིད་དུ་འདོད་པ་བྱ་བ་དེ་ལ་དགོས་པ་ཁྱད་པར་མེད་པའི་ཕྱིར་རམ། དེ་འཆད་པའི་སྒྲ་ལ་དགོས་པའི་ཁྱད་པར་མེད་པའི་ཕྱིར་རོ་ཞེ་ན། གཉིས་ཀ་དགག་པའི་ཕྱིར་མ་ཡིན་ཏེ་ཞེས་གསུངས་སོ། ། དང་པོ་མ་གྲུབ་པར་བརྗོད་པ་ནི་འཇུག་པ་ཐ་དད་པའི་ཕྱིར་རོ་ཞེས་བྱ་བ་ལ་སོགས་པའོ། ། འདིའི་དོན་ནི་སྐྱེས་བུ་གཉིས་ཏེ། རྟགས་ཉིད་མ་རྟོགས་པ་དང༌། དེ་རྟོགས་ཀྱང་དེ་ལས་རྟགས་ཅན་མ་རྟོགས་པའོ། ། དང་པོ་ནི་རྟགས་བརྗོད་པའི་སྒྲས་རྟོགས་པ་ལ་སྦྱོར་གྱི། རྟགས་ཀྱིས་ནི་མ་ཡིན་ཏེ། དེས་ན་སྒྲ་དང་རྟགས་ཀྱི་དགོས་པ་ཐ་དད་པ་ཁོ་ནའོ། ། གལ་ཏེ་བཤད་པར་བྱ་བའི་ཡུལ་ལ་དགོས་པ་ཐ་དད་པ་ཡོད་ཀྱང་དེ་འཆད་པའི་རྩོམ་པ་ལ་དགོས་པ་ཐ་དད་པ་མེད་ན། ཐ་དད་པར་བརྗོད་པར་བྱ་བ་ལྡོག་ཅིང༌། ཡུལ་ལ་དགོས་པ་ཐ་དད་པ་མེད་ཀྱང་དེ་འཆད་པའི་རྩོམ་པ་ལ་དགོས་པ་ཐ་དད་པ་ཡོད་ན་དེ་འཇུག་པ་མ་ཡིན་ནམ།

དེས་ན་འཇུག་པ་ཐ་དད་པ་ཡོད་ཀྱང་ཐ་དད་དུ་བཤད་པར་བྱ་བ་མ་ཡིན་པ་འགོག་པ་ལ་ཅི་ཕན་ཞེ་ན། མ་ཡིན་ཏེ་རྟོག་པ་དང་ལྡན་པས་དཔྱད་པར་བྱ་བ་ནི་དོན་བྱེད་པ་ཁོ་ན་ཡིན་ནོ། ། དེས་ན་གལ་ཏེ་སྒྲ་ལ་ཤེས་པ་ལས་ཐ་དད་པ་དོན་བྱེད་པ་མེད་ན། དེའི་དོན་བྱེད་པ་དོན་དུ་གཉེར་བ་ལ་དེ་ལོགས་ཤིག་ཏུ་བརྗོད་པར་མི་བྱ་བ་ཁོ་ནའོ། ། དེས་ན་ལོགས་ཤིག་ཏུ་མི་བརྗོད་པའི་རྒྱུ་གཅིག་བཀག་པས་ན་ལོགས་ཤིག་ཏུ་བརྗོད་པར་བྱ་བ་ཉིད་དུ་གྲུབ་པའི་ཡན་ལག་ཁོ་ནའོ། ། གཉིས་པ་འཆད་པའི་སྒྲ་ལ་དགོས་པའི་ཁྱད་པར་མེད་པ་མ་གྲུབ་པ་ཉིད་དུ་སྟོན་པས་གཞན་གྱི་དོགས་པ་ཉིད་གསལ་འདེབས་པ་ནི། མ་ཡིན་ཏེ་མཚན་ཉིད་ཅེས་བྱ་བའོ། ། འདི་ཡང་མ་གྲུབ་པ་ཉིད་དུ་དགོས་སུ་སྟོན་པ་ནི་དེ་ལྟར་བདེན་མོད་ཀྱི་ཞེས་བྱ་བའོ། ། དོན་ནི་མཁས་པ་ལ་ལྟོས་ཏེ་དོན་རྟོགས་པ་ཁོ་ན་ཚིག་ངེས་པའི་ཕྱིར་འཆད་པའི་སྒྲ་ལ་དགོས་པ་མེད་པ་བདེན་ཡང༌། མི་མཁས་པ་ལ་ལྟོས་ཏེ་ཐ་དད་པར་འཆད་པའི་སྒྲ་ལ་དགོས་པ་ཡོད་པས། གཏན་ཚིགས་གཉིས་པ་ཡང་མ་གྲུབ་བོ་ཞེས་བྱ་བ་ཡིན་ནོ། ། ཤད་པར་བྱ་བའི་ཡུལ་དང༌། དེའི་ཡུལ་ཅན་གྱི་འཆད་པའི་རྩོམ་པ་ལ་དགོས་པ་མེད་པ་དགག་པ་འདི་ཉིད། སློབ་དཔོན་ཆོས་མཆོག་གིས་དགོས་པ་དང་མཚན་ཉིད་དུ་གསུངས་ཏེ། བཤད་པར་བྱ་བའི་ཡུལ་ལ་ལྟོས་ཏེ་མཚན་ཉིད་གཞན་ཡོད་པ་ཉིད་འཆད་པར་བྱེད་པའི་དགོས་པ་འཕེན་པ་ཡིན་པས་མི་འགལ་ལོ། ། དབྱེ་བའོ། ། དེ་ལྟར་རྟགས་དང་རྟགས་ཅན་བློ། །བརྒྱུད་པ་ཡིན་ནི་དངོས་པོ་ལ། །འབྲེལ་ཕྱིར་དེར་སྣང་བ་ཡིས་ནི། །སྟོང་ཡང་སླུ་བྱེད་ཉིད་མ་ཡིན། ། ཞེས་བྱ་བ་ལ་འདིར་རྟགས་ཀྱི་བློ་མི་སླུ་བར་བཤད་པ་ནི་མི་འཐད་པ་དང༌། སྐབས་སུ་མ་བབ་པ་བརྗོད་པ་ཡང་ཡིན་ཏེ། འདི་ལྟར་རྟགས་ཀྱི་བློ་རྟགས་ལའམ། རྟགས་ཅན་ལ་མི་སླུབ་བར་རྗོད་པར་འདོད། དང་པོ་ནི་མི་རུང་སྟེ་དེར་སྣང་བས་སྟོང་པ་མ་ཡིན་པའི་ཕྱིར་རོ། ། གཉིས་པ་ལྟ་ན་ཡང་དེ་ལ་མི་སླུ་བ་མེད་དེ་མ་རྟོགས་པའི་ཕྱིར་རོ།

། སྐབས་སུ་ཡང་མ་བབ་སྟེ། རྗེས་སུ་དཔག་པའི་ཤེས་པ་མི་སླུ་བར་སྒྲུབ་པའི་སྐབས་སུ་རྟགས་ཀྱི་བློ་དཔྱད་པར་མི་འཐད་པས་སོ། ། འོན་ཏེ་དེའང་རྗེས་སུ་དཔག་པར་འདུས་པ་ཁོ་ན་བརྗོད་པར་འདོད་ཀྱི་གཞན་ནི་མ་ཡིན་ན། དེའི་ཚེ་རྟགས་ཅན་གྱི་བློ་ཁོ་ནར་འདུས་པས་ལོགས་སུ་བརྗོད་པ་འགལ་ལོ་ཞེས་རྒོལ་ན། སློབ་དཔོན་ཆོས་མཆོག་ན་རེ། རྟགས་ཀྱི་བློ་ནི་རྟགས་ཅན་ལ་ལྟོས་ཏེ་མི་སླུ་བར་འདོད་དོ། ། དེ་ནི་མི་འཐད་པ་ཡང་མ་ཡིན་ཏེ་དེས་དེ་རྟོགས་པའི་ཕྱིར་རོ། ། འདི་ལྟར་རྟགས་ཀྱི་བློ་ཞེས་བྱ་བ་ནི་དུ་བའི་ངོ་བོ་རྟོགས་པ་ཙམ་ནི་མ་ཡིན་ཏེ། འོན་ཀྱང་མེ་དང་འབྲེལ་བ་ངེས་པ་ཡང་ཡིན་ནོ། ། འབྲེལ་བ་ངེས་པས་ཀྱང་གདོན་མི་ཟ་བར་འབྲེལ་བའི་ཡུལ་ངེས་པར་འགྱུར་ཏེ། དེ་ལྟ་མ་ཡིན་ན་འབྲེལ་བ་རྟོགས་པ་མི་འཐད་པས་སོ། ། དེས་ན་དུ་བ་ལ་མི་སླུ་བ་བཞིན་དུ་མེ་ལ་ཡང་མི་སླུ་བ་ཡིན་པས་མི་སླུ་བ་འཐད་དོ།

 ། སྐབས་སུ་མ་བབ་པ་ཡང་མ་ཡིན་ཏེ། རྟགས་ཀྱི་བློ་མི་སླུ་བར་མ་གྲུབ་ན་རྟགས་ཅན་གྱི་བློ་ཡང་མི་འགྲུབ་པས་ན་རྟགས་ཀྱི་ཤེས་པ་མི་སླུ་བར་བསྟན་པ་ནི་རྟགས་ཅན་གྱི་ཤེས་པ་མི་སླུ་བར་རྟོགས་པའི་རྒྱུ་ཡིན་ནོ་ཞེས་གསུང་ངོ༌། ། དེ་ནི་མི་འཐད་དེ། རྟགས་ཀྱི་བློ་དེ་ཚད་མ་དེ་ལྟ་མ་ཡིན། དང་པོ་ལྟར་ན་མངོན་སུམ་མམ་རྗེས་སུ་དཔག་པ་ཡིན། མངོན་སུམ་ཡིན་ན་དེ་ལ་རང་གི་དོན་སྣང་བས་ན། དེར་སྣང་བ་ཡིས་ནི་དེར་སྟོང་ཡང་ཞེས་ཅིའི་ཕྱིར་བརྗོད། མངོན་སུམ་གྱིས་ནི་འབྲེལ་བ་འཛིན་པ་ཡང་མ་ཡིན་ཏེ། སོ་སོར་ངེས་པའི་ཡུལ་ཅན་ཡིན་པས་སོ། ། རྗེས་སུ་དཔག་པ་ཡིན་ན་ཡང་རྟགས་ཅན་གྱི་བློར་འདུས་པས་ལོགས་སུ་བསྟན་པ་ལ་དགོས་པ་ཅི་ཡོད། གཉིས་ཀ་མ་ཡིན་ན་དེ་ལ་མི་སླུ་བ་ག་ལ་ཡོད་དེ། མི་སླུ་བ་ནི་ཚད་མའི་མཚན་ཉིད་ཡིན་པའི་ཕྱིར་དང༌། ཚད་མ་གཉིས་ཀ་མ་ཡིན་པ་ཡང་བཀག་པའི་ཕྱིར་རོ། ། འདི་ལ་སློབ་དཔོན་ཤེས་རབ་འབྱུང་གནས་ན་རེ། འདི་ནི་རང་བཞིན་གྱི་རྟགས་ཀྱི་དབང་དུ་བྱས་པ་ཡིན་ཏེ། བྱས་པའི་བློ་ནི་བྱས་པ་ལ་མི་སླུ་ལ་བྱས་པ་དེ་ཉིད་ནི་རྟགས་ཅན་ཡང་ཡིན་པས་ན་བྱས་པ་ལ་མི་སླུ་བ་ཉིད་མི་རྟག་པ་ལ་ཡང་མི་སླུ་བ་ཡིན་པའི་ཕྱིར་རོ་ཞེས་གསུང་ངོ༌། འདི་ནི་ཆེས་འཁྲུལ་ཏེ་བྱས་པའི་བློ་མི་རྟག་པ་ལ་མི་སླུ་ན་མི་རྟག་པའི་བློ་ཚད་མ་མ་ཡིན་ཏེ་བཟུང་བ་འཛིན་པའི་ཕྱིར་རོ། ། གལ་ཏེ་བྱས་པ་མྱོང་བས་མི་རྟག་པར་འཛིན་ཀྱང་མི་སླུ་བ་ནི་ཡོད་པ་མ་ཡིན་ནོ། ། གཞན་ཡང་རྟགས་ཀྱི་བློ་དེ་ཡང་མངོན་སུམ་མམ་རྗེས་སུ་དཔག་པའམ། གཉིས་ཀ་མ་ཡིན་པ་ཞིག་ཡིན། མངོན་སུམ་ནི་མ་ཡིན་ཏེ། སྣང་བས་སྟོང་པ་དང་བརྒྱུད་ནས་འབྲེལ་བ་མི་རུང་བའི་ཕྱིར་རོ། ། རྗེས་སུ་དཔག་པ་ཡིན་ན་ཡང་རྟགས་ཅན་གྱི་བློར་འདུས་པ་ཐ་དད་པ་བརྗོད་པ་འགལ་ལོ། ། གཉིས་ཀ་མ་ཡིན་པ་ལ་ནི་མི་སླུ་བ་འགལ་ལོ་ཞེས་བྱ་བའི་ཉེས་པ་ཇི་ལྟར་སྤོང༌། དེས་ན་འདི་ནི་ཤིན་ཏུ་སླ་ཏེ་འདི་ལྟར། དངོས་པོ་ལས་ནི་རྟགས་ཀྱི་བློ།

དེ་ལས་ནི་རྟགས་ཅན་ཀྱི་བློ་ཡིན་ནོ་ཞེས་བཤད་མ་ཐག་པ་ལྟར་རྟགས་ཀྱི་བློ་དང་རྟགས་ཅན་གྱི་བློ་གཅིག་ནས་གཅིག་ཏུ་བརྒྱུད་ནས་རྟགས་ཅན་ཀྱི་བློ་དངོས་པོ་དང་འབྲེལ་བའི་ཕྱིར་རྟགས་ཅན་གྱི་བློ་རྟགས་ཙམ་གྱི་དོན་ཡིན་གྱིས་སྟོང་ཡང་སླུ་བྱེད་མ་ཡིན་ནོ་ཞེས་སྒྲ་ཇི་བཞིན་དུ་བཤད་པས་མ་ཆོག་པ་ཅི་ཡོད། དེས་ན་དེ་ལྟར་དངོས་པོ་ལས་རྟགས་ཀྱི་བློ་དང༌། དེ་ལས་ནི་རྟགས་ཅན་གྱི་བློ་ཡིན་པས་དེ་གཉིས་དེ་ལྟར་བརྒྱུད་པས་འབྲེལ་བའི་ཕྱིར་མི་སླུའོ་ཞེས་ཤིན་ཏུ་གསལ་ལོ། ། ཅི་ལྟར་དོན་བྱེད་ལ་ཁྱད་ཡོད་ཅེས་བྱ་བའི་དཔེ་ནི། ནོར་བུའི་འོད་ལ་ནོར་བུར་འཛིན་པ་དང༌། མར་མེའི་འོད་ལ་ནོར་བུར་འཛིན་པ་གཉིས། ལོག་པའི་ཤེས་པ་སླུ་བའི་མཚན་ཉིད་ལ་ཁྱད་པར་མེད་ཀྱང་དོན་བྱ་བ་འགྲུབ་པའི་བརྒྱུད་པའི་རྒྱུ་མཚན་ཡིན་པ་དང་མ་ཡིན་པའི་ཁྱད་པར་ཡོད་པ་བཞིན་དུ་རྗེས་སུ་དཔག་པ་དང་དེར་སྣང་བ་དག་འཁྲུལ་བར་ཁྱད་པར་མེད་ཀྱང་སླུ་བ་དང་མི་སླུ་བའི་ཁྱད་པར་ཡོད་པས་མི་འགལ་ལོ་ཞེས་བྱ་བའི་དོན་ཏོ། ། ཁ་ཅིག་ན་རེ། ནོར་བུའི་འོད་ལ་ནོར་བུར་འཛིན་པ་དང་མར་མེའི་འོད་ལ་ནོར་བུར་འཛིན་པ་དག་ལོག་པའི་ཤེས་པ་ཞེས་བྱ་བ་གཟུང་བའི་ཡུལ་ལ་འཁྲུལ་བར་ཁྱད་པར་མེད་ཀྱང་དོན་ཐོབ་པ་དང་མི་ཐོབ་པས་སླུ་བ་དང་མི་སླུ་བའི་ཁྱད་པར་ཡོད་པ་བཞིན་དུ། རྗེས་སུ་དཔག་པ་དང་དེར་སྣང་བ་དག་འཁྲུལ་བར་ཁྱད་པར་མེད་ཀྱང་སླུ་བ་དང་མི་སླུ་བའི་ཁྱད་པར་ཡོད་དོ་ཞེས་བྱ་བའི་དོན་ཡིན་པས་ན་ནོར་བུའི་འོད་ལ་ནོར་བུར་འཛིན་པ་ཚད་མར་བཞེད་པར་གསལ་ཏེ། དེ་ལྟ་མ་ཡིན་ན་འཁྲུལ་ཀྱང་མི་སླུ་བའི་དཔེར་མི་རུང་བར་ཐལ་བའི་ཕྱིར་རོ་ཞེའོ། ། དེ་ནི་ཡེ་ནས་མ་ཡིན་ཏེ། ཚད་མའི་མཚན་ཉིད་མི་སླུ་བ་མེད་པ་དང༌། རྗེས་དཔག་གི་མཚན་ཉིད་མེད་པ་དང༌། མངོན་སུམ་གྱི་མཚན་ཉིད་མེད་པ་དང༌། དཔེར་མི་རུང་བའོ། ། དང་པོ་ནི་སྒོའི་ནོར་བུ་མེད་པས་དེ་ལ་མི་སླུ་བ་མེད་པ་དང༌། ཕུག་གི་ནོར་བུ་མ་རྟོགས་པས་དེ་ལ་མི་སླུ་བ་མེད་པ་དང༌།

ལོག་པའི་ཤེས་པ་གཞན་དང་ཁྱད་པར་མེད་པས་མི་སླུ་བ་ཁས་ལེན་ན་ཧ་ཅང་ཐལ་བའོ། ། ཐ་མ་ནི་སྨིག་རྒྱུ་དང་ཉ་ཕྱིས་མཐོང་བ་ལས་གཟུགས་འདྲ་བས་ཆུ་དང་དངུལ་དུ་འཁྲུལ་བ་ཡང་འདི་དང་འདྲ་བས་མི་སླུ་བ་ཅི་སྟེ་མ་ཡིན། དེ་གཉིས་ལས་དངུལ་དང་ཆུ་ཐོབ་པ་མེད་དོ་ཞེ་ན། འདི་ལ་ཁང་པའི་སྒོའི་ནོར་བུ་ཐོབ་བམ། ཕུག་གི་ནོར་བུ་ཐོབ་བོ་ཞེ་ན། དེར་ཡང་སྨིག་རྒྱུ་བའི་ཡོད་པ་དང་ཉ་ཕྱིས་ཀྱི་ཡོད་པ་མ་ཐོབ་བམ། དེ་ནི་བཅད་པ་དང་མི་མཐུན་ནོ་ཞེ་ན། ནོར་བུ་ལ་ཡང་འདྲའོ། ། རྗེས་སུ་དཔག་པའི་མཚན་ཉིད་ཀྱང་མ་ཡིན་ཏེ། རྗེས་སུ་དཔག་པའི་རྒྱུས་མ་བསྐྱེད་པའི་ཕྱིར་དང༌། དེའི་ཡུལ་ལ་མི་དམིགས་པའི་ཕྱིར་རོ། ། དང་པོ་ནི་གཏན་ཚིགས་ཀྱི་ངོ་བོ་མ་ངེས་པའི་ཕྱིར་དང༌། འབྲེལ་བ་མ་རྟོགས་པའི་ཕྱིར་ཚུལ་གསུམ་མེད་པས་སོ། ། གཉིས་པ་ནི་རྗེས་སུ་དཔག་པ་ནི་ཆོས་ཅན་དང་སྒྲུབ་པའི་ཆོས་ཀྱི་སྤྱིའི་ཡུལ་ཅན་ཡིན་ན་འདི་ནི་ཆོས་ཅན་དེ་མི་འཛིན་པས་ཅི་ལྟར་རྗེས་སུ་དཔག་པ་ཡིན། མངོན་སུམ་ཡང་མ་ཡིན་ཏེ། མ་འཁྲུལ་བ་མེད་པས་ཏེ། མི་སླུ་བ་མ་འཁྲུལ་བའི་དོན་ཡིན་ཡང་དེ་མེད་པར་བཤད་མ་ཐག་པ་ཁོ་ནའོ། ། རྟོག་པ་དང་བྲལ་བ་ཡང་མེད་པའི་ཕྱིར་ཏེ་འདི་ནི་འདྲ་བ་མཐོང་བ་ལས་གཅིག་ཏུ་སྒྲོ་འདོགས་པའི་རྣམ་པར་རྟོག་པ་ཡིན་པའི་ཕྱིར་ཏེ། ཉ་ཕྱིས་ལ་དངུལ་དུ་འཁྲུལ་བ་བཞིན་ནོ། ། གཞན་ཡང་གལ་ཏེ་ཚད་མ་ཡིན་ཡང་འཁྲུལ་བ་ལ་མི་སླུ་བ་མི་སྲིད་པར་རྟོག་པ་ལ་འདི་དཔེར་ཇི་ལྟར་འགྱུར་ཏེ། དུ་བ་ལས་མེ་དཔོག་པ་ཚད་མར་མི་འདོད་པ་འདི་ཚད་མར་ཁས་ལེན་པའི་རྒྱུ་ལྷག་པ་ཅི་ཡོད་ན་དཔེར་དགོད། འཁྲུལ་བར་ཤིན་ཏུ་གྲགས་པའི་ཕྱིར་དཔེ་ཡིན་ནོ་ཞེ་ན། འཁྲུལ་བར་གྲགས་ཀྱང་ཚད་མར་ཇི་ལྟར་གྲུབ། འཁྲུལ་བ་ཙམ་དུ་སྒྲུབ་པའི་སྐབས་ནི་མ་ཡིན་ནོ། ། འདི་ནི་མངོན་སུམ་གྱི་ལེའུར་རྒྱས་པར་བཤད་ཟིན་པ་ཉིད་ཀྱིས་རྟོགས་པར་བྱའོ། ། ང༢ རང་དོན་རྗེས་དཔག་བྱེ་བྲག་ཏུ་བཤད་པ་ལས།ཅ༡ རང་དོན་རྗེས་དཔག་གི་མཚན་ཉིད།

དོན་འདི་ཉིད་འབྲེལ་བཤད་དུ་འཆད་པ་ནི་གལ་ཏེ། གང་ཞིག་མེད་པའི་ངོ་བོ་འཛིན་པ་དེ་ནི་ཞེས་བྱ་བ་ལ་སོགས་པའོ། ། དེའང་རྣམ་པ་གསུམ་གྱིས་སྟོན་ཏེ། རང་གི་ལུགས་དགོད་པ་དང༌། གཞན་གྱི་ལུགས་དགག་པ་དང༌། དོན་བསྡུ་བའོ། ། དང་པོ་ཡང་གསུམ་སྟེ། མ་བཟུང་བའི་རང་གི་མཚན་ཉིད་ངེས་པ་ཡིན་ནོ་ཡན་ཆད་གྱིས་སླུ་བར་འདྲ་བ་ལ་ཁྱད་པར་གྲུབ་པའི་དཔེ་གཞན་གྱི་གཏན་ཚིགས་ལ་མ་ངེས་པར་བརྗོད་པ་དང༌། དེ་ཉིད་ཚད་མ་ཡིན་ནོ་ཡན་ཆད་ཀྱིས་འཁྲུལ་བ་དང་ཚད་མ་གཉིས་འགལ་བ་སྤང་བ་དང༌། འདོད་པ་ཡིན་ནོ་ཡན་ཆད་ཀྱིས་བསྡུ་བའོ། ། གཞན་གྱི་ལུགས་དགག་པ་ལ་གསུམ་སྟེ། རྗེས་དཔག་གི་ཁྱད་པར་དགག་པ་དང༌། མངོན་སུམ་གྱི་ཁྱད་པར་དགག་པ་དང༌། སྤྱིའི་མཚན་ཉིད་མི་སླུ་བ་ཉིད་དགག་པའོ། ། དང་པོ་ཡང་གཉིས་སྟེ། འོད་དང་ནོར་བུར་ངེས་པ་རྗེས་དཔག་མ་ཡིན་པ་དང༌། འོད་ལ་ནོར་བུ་རྣམ་པར་རྟོག་པ་ལས་སྐྱེས་པ་རྗེས་དཔག་མ་ཡིན་པའོ། ། དང་པོ་ཡང་གསུམ་སྟེ། དངོས་པོའི་ཁྱད་པར་མ་གྲུབ་པ་དང༌། གྲགས་པའི་ཁྱད་པར་མ་གྲུབ་པ་གཉིས་ཀྱིས་དཔེར་མི་འཐད་པ་དང༌། དེའི་དུས་ན་འབྲེལ་བ་ངེས་པ་མེད་པ་དང༌། གཞན་གྱི་དུས་ན་ཡོད་པ་ཙམ་རྒྱུ་མ་ཡིན་པ་གཉིས་ཀྱིས་རྗེས་དཔག་གི་རྒྱུས་མ་བསྐྱེད་པ་དང༌། རྗེས་དཔག་གི་ཡུལ་ལ་མི་འཛིན་པའོ། ཁྱད་པར་ཡོད་པ་མ་ཡིན་ནོ་ཡན་ཆད་ཀྱིས་ནི་དངོས་པོའི་ཁྱད་པར་མ་གྲུབ་པར་བསྟན་ཏོ། ། བཞེད་པ་མ་ཡིན་ནོ་ཡན་ཆད་ཀྱིས་ནི་གྲགས་པའི་ཁྱད་པར་མ་གྲུབ་པའོ། ། གང་འཆད་པར་འགྱུར་རོ་ཡན་ཆད་ཀྱིས་ནི་དེའི་དུས་ཀྱི་འབྲེལ་བ་ངེས་པ་མེད་པའོ། ། ཡན་ལག་ཡིན་ནོ་ཞེས་བྱ་བའི་དོན་ཏོ་ཡན་ཆད་ཀྱིས་ནི་དུས་གཞན་གྱི་མི་འཁྲུལ་བ་ངེས་པ་ཙམ་རྒྱུ་མ་ཡིན་པར་སྟོན་ཏོ། ། རྗེས་དཔག་གི་ཡུལ་ལ་མི་འཛིན་པ་ནི་དཀྱུས་ནས་དངོས་སུ་མ་བཤད་ཀྱང་དོན་གྱིས་ཁ་བསྐང་ངོ༌། ། རྣམ་པར་རྟོག་པས་བསྐྱེད་པ་རྗེས་དཔག་མ་ཡིན་པ་ལ་གཉིས་ཏེ། རྒྱུས་མ་བསྐྱེད་པ་དང་ཡུལ་ལ་མི་འཛིན་པའོ།

། དང་པོ་ནི་གཏན་ཚིགས་ལྟར་སྣང་བ་ལས་ནི་དོན་གྲུབ་པ་མ་ཡིན་ནོ་ཞེས་པ་ཡན་ཆད་ཡིན་ལ། གཉིས་པ་ནི་ཐེ་ཚོམ་ནི་ཇེས་སུ་དཔག་པ་མ་ཡིན་ནོ་ཞེས་པ་ཡན་ཆད་དོ། ཁང་པ་འདི་ན་ནོར་བུ་ཡོད་ནོར་བུའམ་འོད་གང་རུང་ཡོད་པའི་ཕྱིར་ཞེས་བྱ་བ་འདི་སློབ་དཔོན་ཆོས་མཆོག་གིས་དེ་ལྟར་བཀག་ཀྱང་ཚད་མ་ནི་ཡིན་ཏེ། གཉིས་ཀ་མ་ཡིན་པ་ལས་ཐ་དད་པའི་སྤྱི་ནི་ནོར་བུ་ཉིད་ལ་མི་འཁྲུལ་བས་སོ། ། དེ་ལྟར་མ་ཡིན་ན་འདི་ནི་རྭ་ཅན་ཡིན་ཏེ། བ་གླང་དང་བ་མེན་གང་རུང་ཡིན་པའི་ཕྱིར་ཞེས་བྱ་བ་སློབ་དཔོན་ཆོས་ཀྱི་གྲགས་པ་གཏན་ཚིགས་སུ་བཞེད་པ་ལ་ཡང་མཚུངས་པར་ཐལ་ལོ། ། མངོན་སུམ་གྱི་ཁྱད་པར་བཀག་པ་ཡང་དོན་གྱིས་ཁ་བསྐང་ངོ༌། །སྤྱིའི་མཚན་ཉིད་དགག་པ་ལ་ཡང་གསུམ་སྟེ། ཐོབ་པ་ཡང་གཞན་ཡིན་ནོ་ཡན་ཆད་ཀྱིས་ཁྱད་པར་ལ་ཚད་མ་དགག་པ་དང༌། མི་ཐོབ་པའི་ཕྱིར་རོ་ཡན་ཆད་ཀྱིས་སྤྱི་ལ་ཚད་མ་ཡིན་པ་དགག་པ་དང༌། དེ་ལ་གཞན་གྱི་རྩོད་པ་སྤང་བའོ། ། འདི་ལ་གཉིས་ཏེ། རྟག་པར་ངེས་པ་ཅན་གྱི་མངོན་སུམ་དང་རྗེས་དཔག་ཚད་མ་མ་ཡིན་པར་ཐལ་བ་སྤང་བ་དང༌། རགས་པར་སྣང་བའི་མངོན་སུམ་ཚད་མ་མ་ཡིན་པར་ཐལ་བ་སྤང་བའོ། ། དང་པོ་ནི་གསུམ་སྟེ། ཐོབ་པ་དང་མི་འགལ་བའི་ཁྱད་པར་རྟོགས་པས་ཚད་མར་འཐད་པ་ནི་སྔོན་པོ་ལ་སོགས་པ་དེ་ཉིད་ཡིན་ནོ་ཡན་ཆད་ཀྱིས་བསྟན་ཏོ། ། ཡུལ་ལ་འཁྲུལ་དེ་དང་མི་མཚུངས་པ་ནི་ཚད་མའི་ཡུལ་ཡིན་ནོ་ཡན་ཆད་ཀྱིས་སོ། ། སྐད་ཅིག་གི་ཆ་མ་ཐོབ་ཀྱང་མི་གནོད་པ་ནི་འགལ་བ་མེད་པའི་ཕྱིར་རོ་ཡན་ཆད་ཀྱིས་བསྟན་ཏོ། ། རགས་སྣང་གི་མངོན་སུམ་ཚད་མ་མ་ཡིན་པར་ཐལ་བ་སྤང་བ་ནི། གལ་ཏེ་ནས་རགས་པ་ཉིད་ཡིན་ནོའི་བར་གྱིས་བསྟན་ཏོ། ། དེའང་རགས་པ་གཅིག་ཚད་མའི་ཡུལ་དུ་མི་འདོད་པ་དང༌། རགས་སྣང་གི་ཚད་མའི་ཡུལ་དུ་མ་ཡོད་པ་དང༌། རགས་པའི་རྣམ་པ་བཏགས་པ་ཡོད་པ་སྟེ། གསུམ་དོན་གྱིས་བལྟའོ། ། དེའི་ཕྱིར་ཞེས་བྱ་བ་མན་ཆད་ནི་དོན་བསྡུ་བའོ། ། དེ་ཉིད་ཀྱི་ཕྱིར་ཞེས་བྱ་བ་ལ་སོགས་པས་ནི་ཚད་མའི་ཡུལ་དངོས་པོ་ཡིན་པར་སྟོན་ཏོ།

། འདི་ལ་གཏན་ཚིགས་གཉིས་ཏེ། དང་པོ་ནི་རྗེས་སུ་དཔག་པའི་ཚད་མ་ནི་དངོས་པོའི་ཡུལ་ཅན་ཞེས་བྱ་བ་རང་གི་མཚན་ཉིད་ཀྱི་ཡུལ་ཅན་ཡིན་ཏེ། དེ་ཉིད་ཀྱི་ཕྱིར་ཞེས་བྱ་བས་འཕངས་པ་དོན་བྱེད་པ་དང་རྗེས་སུ་འབྲེལ་བའི་ཕྱིར་ཏེ། དོན་བྱེད་ནུས་པའི་ཡུལ་ཅན་ཡིན་པའི་ཕྱིར་རོ། ། ཞེས་བྱ་བའི་ཐ་ཚིག་གོ ། དེ་ལྟར་ན་རྗེས་སུ་དཔག་པ་ནི་རང་གི་མཚན་ཉིད་ཀྱི་ཡུལ་ཅན་ཡིན་ཏེ། དོན་བྱེད་ནུས་པའི་ཡུལ་ཅན་ཡིན་པའི་ཕྱིར་རོ་ཞེས་བྱ་བ་རང་བཞིན་གྱི་གཏན་ཚིགས་ཡིན་ནོ། ། འདི་ལ་ཡང་གཏན་ཚིགས་ཀྱི་དོན་བསྟན་པ་དང༌། གཏན་ཚིགས་ཉིད་སྒྲུབ་པ་དང༌། ཁྱབ་པ་སྒྲུབ་པ་དང༌། འཇུག་བསྡུ་བ་རྣམ་པ་བཞིའོ། ། དེ་ཉིད་ཀྱི་ཕྱིར་ནས་ཡུལ་ཅན་ཡིན་ནོའི་བར་ནི་དང་པོའོ། ། འོ་ན་རྗེས་སུ་དཔག་པའི་ཚད་མ་དོན་བྱེད་པའི་ཡུལ་ཅན་ཡིན་པའི་ཕྱིར་རོ་ཞེས་བྱ་བའི་གཏན་ཚིགས་ཀྱི་ངོ་བོ་ཉིད་མ་གྲུབ་བོ་ཞེ་ན། དཔྱོད་པ་ནི་ཞེས་བྱ་བ་སྨོས་ཏེ། འདིས་ནི་གཏན་ཚིགས་སྒྲུབ་པའོ། ། འདིས་ཀྱང་རྩ་བའི་གཏན་ཚིགས་སྒྲུབ་པའི་གཏན་ཚིགས་ཀྱི་ཁྱབ་པ་བརྗོད་དོ། ། གཏན་ཚིགས་གཉིས་པ་ནི་འདི་ལྟར་ཡིན་ཏེ། རྗེས་སུ་དཔག་པའི་ཤེས་པ་ནི་དོན་བྱེད་པའི་ཡུལ་ཅན་ཡིན་ཏེ། དོན་བྱེད་པའི་དོན་དུ་གཉེར་བས་དཔྱད་པར་བྱ་བ་ཡིན་པའི་ཕྱིར་རོ་ཞེས་བྱ་བའོ། ། འདི་ཡང་དོན་བྱེད་པའི་ངོ་བོ་དང༌། རྒྱུ་མ་ཡིན་ཡང་དཔྱད་པར་བྱ་བས་ཞེས་ཁྱད་པར་ལ་ལྟོས་སོ། ། དེ་ལྟར་གཏན་ཚིགས་གཉིས་པའི་ཁྱབ་པ་བརྗོད་པས་ཕྱོགས་ཆོས་འཕངས་པ་ཡིན་ལ། དེ་ཡང་རང་རིག་པའི་མངོན་སུམ་གྱིས་གྲུབ་པ་ཡིན་ནོ། ། གལ་ཏེ་དཔྱོད་པའི་ཡུལ་ལ་དོན་བྱེད་པར་རུང་བས་ཁྱབ་ན། འོ་ན་ཕྱོགས་སུ་བཟུང་བ་ནི་དོན་བྱེད་པར་རུང་བ་མ་ཡིན་པར་ཚད་མས་ངེས་པས་ཁྱབ་པ་ཉམས་སོ། ། ཡང་ན་ཁྱབ་པ་གྲུབ་ཀྱང་ཕྱི་རོལ་གྱི་དོན་བྱེད་པ་དོན་དུ་གཉེར་བས་ཤེས་པ་དཔྱད་པར་བྱ་བ་མ་ཡིན་པས་ན་གཏན་ཚིགས་མ་གྲུབ་བོ་སྙམ་ན། དོན་བྱེད་པ་སྒྲུབ་པར་རུང་བ་མ་ཡིན་པར་ཚད་མས་མཐོང་བ་ནི་མ་ཡིན་ཏེ།

དེའི་ཉེ་བར་ལེན་པ་མ་ཡིན་ཀྱང་ཐབས་ཙམ་ཡིན་པ་སྟེ། ཐོབ་པའི་རང་བཞིན་ཀྱི་དོན་གྲུབ་པ་ནི་ཤེས་པ་སྔོན་དུ་འགྲོ་བ་ཅན་ཡིན་པའི་ཕྱིར་རོ། ། དཔྱད་པར་མི་བྱ་བ་ཡང་མ་ཡིན་ཏེ། དེའི་ངོ་བོ་དང་རྒྱུ་དཔྱད་པར་བྱ་བ་ཡིན་པ་ལྟར་དེའི་ཐབས་ཀྱང་དཔྱད་པར་བྱ་བ་ཡིན་པས་སོ། ། འོ་ན་དཔྱད་བྱར་རྟོགས་པ་ནི་ཐབས་སུ་ངེས་པ་ལ་ལྟོས་ལ། ཐབས་སུ་ཡང་དེ་ལས་གྲུབ་པའི་ཕྱིར་ཕན་ཚུན་བརྟེན་པ་ཡིན་ནོ་ཞེ་ན། དཔྱད་པར་བྱ་བ་ཉིད་ཐབས་སུ་ངེས་པ་ལ་ལྟོས་ཀྱང་དཔྱད་བྱར་རྟོགས་པ་ནི་ཐབས་སུ་ངེས་པ་ལྟོས་པ་མ་ཡིན་ཏེ། རྟོག་པ་དང་ལྡན་པའི་དེ། དཔྱོད་པའི་ཐ་སྙད་མངོན་སུམ་དུ་གྲུབ་པའི་ཕྱིར་རོ། ། དེས་ན་རྩོད་པ་དེ་གཉིས་དང་ཁྱབ་པ་བརྗོད་མ་ཐག་པ་ཉིད་མ་གྲུབ་པར་རྒོལ་བ་སྤང་བའི་ཕྱིར་བརྗོད་པ་ནི་རྟོག་པ་སྔོན་དུ་གཏོང་བ་ཞེས་བྱ་བ་ལ་སོགས་པའོ། ། དེས་ནི་རྩ་བའི་གཏན་ཚིགས་ཀྱི་རང་གི་ངོ་བོ་སྒྲུབ་པའོ། ། འོ་ན་དོན་བྱེད་པའི་ཡུལ་ཅན་ཡིན་ཡང་རང་གི་མཚན་ཉིད་ཀྱི་ཡུལ་ཅན་ཡིན་པས་དེ་ལ་ཁྱབ་པ་མ་གྲུབ་སྟེ། སྤྱིའི་ཡུལ་ཅན་ཡིན་ཡང་དོན་བྱེད་པའི་ཡུལ་ཅན་དུ་མི་འགལ་བས་དེ་སྤྱིས་ཀྱང་དོན་བྱེད་པའི་ཕྱིར་རོ་ཞེ་ན། རྗེས་སུ་དཔག་པའི་སྣང་བ་དེ་ཉིད་ནི་ཞེས་སྨོས་སོ། ། འདིས་ནི་ཁྱབ་པ་བསྒྲུབས་སོ། །ཚད་མའི་འབྲས་བུ་མཇུག་བསྡུ་བ་ནི་དེས་ན་ཞེས་བྱ་བ་སྟེ་དེས་ནི་རང་གི་མཚན་ཉིད་ཀྱི་ཡུལ་ཅན་དུ་སྒྲུབ་པའི་གཏན་ཚིགས་དང་པོ་བསྟན་ཏོ། ། གཏན་ཚིགས་གཉིས་པ་ནི་དེ་དང་འབྲེལ་བའི་དངོས་པོའི་རྟགས་ལ་ལྟོས་པའི་ཡང་ཕྱིར་རོ་ཞེས་བྱ་བའོ། ། གལ་ཏེ་རྗེས་སུ་དཔག་པ་ལས་རང་གི་མཚན་ཉིད་མི་རྟོགས་ན་རང་གི་མཚན་ཉིད་དང་འབྲེལ་བ་གྲུབ་པའི་རྟགས་ལ་ལྟོས་པ་མི་འཐད་དོ་ཞེས་བྱ་བ་ཡིན་ནོ། ། ཅ༢ རང་དོན་རྗེས་དཔག་གི་གཏན་ཚིགས་གཏན་ལ་དབབ་པ། རྟགས་ཀྱི་སྤྱིའི་མཚན་ཉིད་ཚུལ་གསུམ་ནི། ཡུལ་དང༌། དབྱེ་བ་དང༌། ལྟོས་གཞི་དང༌། ངོ་བོ་དང༌། རྗོད་བྱེད་ཀྱི་བྱེད་པ་དང༌།

རྟོགས་པར་བྱེད་པའི་ཤེས་པ་དཔྱད་པ་སྟེ་རྣམ་པ་དྲུག་གོ ། ཡུལ་ནི་མཚན་ཉིད་ཀྱི་གཞི་ལ་འདོད་དོ། ། དེ་ཡང་ཁ་ཅིག་ན་རེ། ལའི་ཁྱད་པར་ཅན་གྱི་དུ་བ་ལྟ་བུ་ཁྱད་པར་ཅན་ཡིན་ནོ་ཞེའོ། ། འདི་ལ་ཉེས་པ་གསུམ་སྟེ། མཚན་ཉིད་དང་མཚན་གཞི་ཐ་མི་དད་པར་ཐལ་བ་དང༌། ཁྱབ་པ་དང་བསྒྲུབ་བྱ་རྟོགས་པ་ཐ་མི་དད་པར་ཐལ་བ་དང༌། ཐུན་མོང་བ་མེད་པར་ཐལ་བའོ། ། དང་པོ་ནི་ལ་ལ་ཡོད་པ་དང༌། དུ་བ་ཉིད་ཀྱི་ཁྱད་པར་གཉིས་ནི་མཚན་གཞི་ཡིན་ལ། ལ་ལ་ཡོད་པ་ཞེས་བྱ་བ་དེའི་ཕྱོགས་གཅིག་ནི་མཚན་ཉིད་ཡིན་པར་འགྱུར་རོ། ། དེ་ལྟ་ན་ཡང་ཁྱད་པར་དང་དེའི་ཡུལ་གཉིས་མེད་དེ་ཁྱད་པར་གྱི་ཡུལ་ཉིད་དུ་ཁྱད་པར་འདུས་པའི་ཕྱིར་རོ། ། གལ་ཏེ་དུ་བ་ནི་ཁྱད་པར་གྱི་ཡུལ་ཡིན་ལ། ལ་ལ་ཡོད་པ་ནི་ཁྱད་པར་ཡིན་ནོ། ། དུ་བ་དེའང་དག་པ་ནི་མཚན་གཞི་མ་ཡིན་ཏེ། ཁྱད་པར་ལ་ལ་ཡོད་པས་ཟིན་པ་ཡིན་ནོ། ། ལ་ལ་ཡོད་པས་ཡོངས་སུ་ཟིན་པ་མཚན་གཞི་ཡིན་ལ། ལ་ལ་ཡོད་པ་ཞེས་བྱ་བ་ཁྱད་པར་དུ་བྱེད་པ་དེ་ཉིད་ཀྱང་མཚན་ཉིད་ཡིན་ཏེ། དཔེར་ན་གོང་བུ་རྭ་ཅན་འདི་ནི་ཞེས་བྱ་བ་ཁྱད་པར་ཅན་ཆོས་ཅན་དུ་བྱས་ནས་དེའི་ཁྱད་པར་དེ་ཉིད་ནི་རྟགས་སུ་ལེན་པ་བཞིན་ནོ་ཞེ་ན།

 འདི་ལ་ཁྱད་པར་ནི་རྣམ་པར་གཅོད་པར་བྱེད་པ་ཡིན་ལ། ཁྱད་པར་གྱི་གཞི་ནི་རྣམ་པར་གཅད་པར་བྱ་བ་ཡིན་ནོ། ། དེས་ན་ལ་ལ་ཡོད་པ་ཞེས་བྱ་བའི་ཁྱད་པར་གྱིས་དངོས་པོ་གཞན་ལས་དབྱེ་བར་བྱ་བ་དེ། ལ་ལ་ཡོད་པའི་དུ་བ་ཡིན་ན་དེའི་ཚེ་རྣམ་པར་གཅད་པར་བྱ་བ་ལས། རང་གིས་ཐ་དད་པས་ཁྱད་པར་གྱིས་ཅི་བྱ། འོན་ཏེ་དུ་བ་ཙམ་ཞིག་ལ་ལ་མེད་པ་ལས་ཁྱད་པར་གྱིས་རྣམ་པར་གཅོད་ན་དུ་བ་ཙམ་མཚན་གཞིར་གྲུབ་བོ། ། དེས་ན་ལའི་དུ་བ་མཚན་གཞི་ཡིན་ན་མཚན་ཉིད་དང་པོ་དེ་ཉིད་འདུས་པས་རྟགས་མཚན་ཉིད་གཉིས་པར་ཐལ་ ལོ། ། གལ་ཏེ་མཚན་ཉིད་ཀྱིས་རྣམ་པར་གཅད་པར་བྱ་བ་དུ་བ་ཙམ་ཡིན་མོད། འོན་ཀྱང་མཚན་ཉིད་ལ་ལ་ཡོད་པས་ཟིན་པ་ཁོ་ན་ལ་མཚན་ཉིད་ངེས་པར་བྱེད་ཀྱི། དེས་མ་ཟིན་པའི་དུ་བ་ཙམ་ལ་ནི་ནམ་ཡང་མ་ཡིན་ཏེ། དེས་ན་ལ་ལ་ཡོད་པའི་དུ་བ་ཁྱད་པར་ཅན་ཁོ་ན་མཚན་ཉིད་ཀྱི་ཡུལ་དུ་བརྗོད་ན། འོ་ན་ཁྱབ་པ་ངེས་པ་ན་བསྒྲུབ་བྱ་གྲུབ་ཟིན་པར་ཐལ་ལོ། ། འདི་ལྟར་བསྒྲུབ་བྱ་ནི་གཏན་ཚིགས་དེ་འདྲ་བའི་ཁྱབ་པའི་ཁྱད་པར་ཡིན་པས་དངོས་སུ་ངེས་པར་ཐལ་བའི་ཕྱིར་རམ། ཡང་ན་ཤུགས་ཀྱིས་ངེས་ཐལ་བའི་ཕྱིར་རོ། ། དང་པོ་ནི་དཔེར་ན་ཁྲ་བོའི་བཞོན་པ་ཅན་ཞེས་སྐྱེས་བུ་ལ་ངེས་པ་ན་བཞོན་པ་ཁྲ་བོ་མ་ངེས་པ་མི་འཐད་པ་བཞིན་དུའམ། དབྱུག་པ་སྔོན་པོ་ཅན་དུ་ངེས་པ་ན། དེའི་དབྱུག་པ་སྔོན་པོར་ངེས་པ་ལ་ལྟོས་པ་བཞིན་དུ་ལ་ལ་ཡོད་པའི་དུ་བ། མེ་ཡོད་པ་ལ་ཡོད་པར་ངེས་པ་ན་དེ་གང་ལ་ཡོད་པའི་ལ་མེ་དང་ལྡན་པར་ངེས་པ་ཁོ་ནའོ། ། དེ་ལྟ་མ་ཡིན་ན་ཆོས་ཅན་མ་ངེས་ཀྱང་དེ་ལ་ཡོད་པ་ངེས་པ་ལ་མི་གནོད་པས་གཞི་མ་གྲུབ་ཀྱང་ཕྱོགས་ཀྱི་ཆོས་ཚད་མས་ངེས་པ་མི་ལྡོག་པར་འགྱུར་རོ། ། ཡང་ན་ཤུགས་ཀྱིས་ངེས་པར་འགྱུར་ཏེ། དཔེར་ན་བྱས་པའམ་དུ་བ་ཡོད་པ། རྟག་པ་དང་མེ་མེད་པ་ལས་ལྡོག་པར་ངེས་པ་ན། མི་རྟག་པ་དང་མེ་ཡོད་པས་ཁྱབ་པར་ངེས་པ་དོན་གྱིས་གྲུབ་པ་བཞིན་དུ། ལ་ལ་ཡོད་པའི་དུ་བ་དེ་མེ་ཡོད་པ་ལ་ཡོད་པ་དང་མེ་ཡོད་པའི་ཁྱད་པར་ལ་ལས་གཞན་ལས་ལྡོག་པ་ཡང་མངོན་སུམ་གྱི་ཚད་མས་ངེས་པ་ན།

ལ་མེ་ཡོད་པ་ཡོད་པར་ངེས་པ་དོན་གྱིས་འགྲུབ་བོ། ། གལ་ཏེ་མེ་ཡོད་ཀྱིས་ཁྱབ་མེ་ཡོད་ཀྱི་ཁྱད་པར་གཞན་ལས་ལྡོག་པར་ངེས་ཀྱང་ཁྱད་པར་དེ་ལ་གནས་པར་མྱི་འགྲུབ་ན། དེའི་ཚེ་དངོས་པོའི་ཆོས་དངོས་པོ་གཞན་ལས་ལྡོག་ཀྱང༌། གཅིག་ལ་གནས་པ་མྱི་འགྲུབ་པས་ན་ལྡོག་པས་རྗེས་སུ་འགྲོ་བ་མྱི་འཕེན་པར་ཐལ་ལོ། དེས་ན་དངོས་སུ་མ་ངེས་ཀྱང་དོན་གྱིས་ཁྱབ་པ་ངེས་པས་བསྒྲུབ་བྱ་ངེས་པ་ནི་བཟློག་ཏུ་མེད་དོ། ། གལ་ཏེ་ལྡོག་པ་ངེས་པས་རྗེས་སུ་འགྲོ་བ་ངེས་པ་སྡུག་པ་མ་ཡིན་ཡང་རྗེས་སུ་འགྲོ་བ་བློ་གཞན་འཕེན་པས་དེ་སྐད་བརྗོད་ན༑ ཐུག་པ་མེད་པས་རྗེས་འགྲོ་དང་ལྡོག་པའི་བློ་རྒྱུན་དུ་འཇུག་པར་ཐལ་ལོ། ། གཉིས་ཀ་དུས་མཚུངས་པར་དངོས་སུ་རྟོགས་ན་ནི་བློ་ཐ་དད་པ་མེད་ཅིང་དེས་ན་བརྗོད་པ་ཡང་ཐ་མི་དད་པར་ཐལ་ལོ། ། ཡང་ན་འདིར་ཡང་རིགས་པ་དེ་ཁོ་ནས་དངོས་སུ་གཉིས་ཀ་ངེས་པར་འགྱུར་རོ། ། དེ་ནི་བསྒྲུབ་བྱ་ངེས་པ་དང་ཁྱབ་པ་ངེས་པ་ཁྱད་པར་མེད་པའོ། ། ཡང་ན་ཐུན་མོང་བ་མེད་པར་ཐལ་ཏེ། དཔེ་ལ་རྗེས་སུ་འགྲོ་བ་མེད་པར་ཐལ་ཞིང༌། མི་མཐུན་པའི་ཕྱོགས་ལ་རྗེས་སུ་མི་འགྲོ་བས་ཐུན་མོང་གི་མ་ངེས་པ་ཡང་མེད་པར་འགྱུར་ཏེ། གཏན་ཚིགས་ཐུན་མོང་མ་ཡིན་པ་ཁོ་ནར་འགྱུར་བས་སོ། ། དེ་དང་རིགས་འདྲ་བ་ལ་འཇུག་པས་ཐུན་མོང་བར་བརྗོད་ན། འབྲ་བུའི་ཁྱད་པར་ལས་རྒྱུའི་ཁྱད་པར་དཔོག་པ་ཡང་ཐུན་མོང་གི་མ་ངེས་པར་འགྱུར་ཏེ། དཔེར་ན་འདི་ན་ཙན་དན་གྱི་མེ་ཡོད་དེ། ཙན་དན་གྱི་དུ་བ་ཡོད་པའི་ཕྱིར་ཞེས་བྱ་བ་ཙན་དན་གྱི་མེ་མེད་པ་ལ༑ ཙན་དན་གྱི་དུ་བ་དང་དང་རིགས་འདྲ་བའི་དུ་བ་གཞན་འཇུག་པས་མ་ངེས་པར་འགྱུར་རོ། ། དེས་ན་ལའི་དུ་བ་ནི་མཚན་ཉིད་ཀྱི་ཡུལ་མ་ཡིན་ནོ། ། ཡང་ཁ་ཅིག་ན་རེ། དུ་བའི་ཁྱད་པར་མཐའ་དག་བསྡོམས་པ་མཚན་ཉིད་ཀྱི་ཡུལ་ཡིན་ནོ་ཞེས་སོ། ། དེ་ཡང་མི་འཐད་དེ། གཏན་ཚིགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པའི་ཕྱིར་རོ། ། གལ་ཏེ་ལའི་དུ་བ་དང་དེ་ལས་གཞན་པ་དག་ཐ་མི་དད་པར་བློས་བསྡོམས་པས་ན།

ལའི་དུ་བ་ལ་ལ་ཡོད་པ་ཉིད། དུ་བའི་ཁྱད་པར་གཞན་ཡང་ལ་ལ་ཡོད་པ་ཡིན་པས་ཉེས་པ་མེད་དོ། ། རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་འདི་མཐའ་དག་ནི་བློའི་སྣང་བ་ཇི་ལྟ་བ་བཞིན་ཡིན་པའི་ཕྱིར་རོ་ཞེ་ན། དེ་ལྟ་ན་ཡང་འབྲས་བུའི་སྤྱིས་རྒྱུའི་ཁྱད་པར་དཔོག་པ་ཡང་ཚད་མར་ཐལ་ཏེ། དུ་བ་ཡོད་པའི་ཕྱིར་ཙན་དན་གྱི་མེ་ཡོད་དོ་ཞེས་བྱ་བ་ལྟ་བུའོ། ། དེར་ཡང་དུ་བ་གཞན་དང་ཙན་དན་གྱི་དུ་བ་ཐ་མི་དད་པར་ངེས་པ་ན། ཙན་དན་གྱི་དུ་བ་ལ་ཙན་དན་གྱི་མེས་ཁྱབ་པ་ཁོ་ནས་དུ་བ་གཞན་ལ་ཡང་ཙན་དན་གྱི་མེས་ཁྱབ་པ་ཡིན་པའི་ཕྱིར་རོ། ། གལ་ཏེ་གཏན་ཚིགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་མོད་ཅི་ཆད་སྙམ་ན། དེའི་ཚེ་ཟླ་བ་གཉིས་དང་རྨི་ལམ་གྱི་འཁྲུལ་བ་་ཡང་མངོན་སུམ་དུ་ཚད་མས་ངེས་པར་ཐལ་ཏེ། རྟོག་པ་དང་བྲལ་ཞིང་མ་འཁྲུལ་བའི་ཕྱིར་རོ་ཞེས་བྱ་བའི་ཕྱོགས་གཅིག་རྟོག་བྲལ་ཡོད་པས་སོ། ། དེ་ལྟ་ན་མཚན་ཉིད་དང་མཚན་གཞི་ཐ་མི་དད་པ་དང༌། བསྒྲུབ་བྱ་དང་སྒྲུབ་བྱེད་ཀྱི་བློ་ཐ་མི་དད་པ་དང༌། ཐུན་མོང་བ་མེད་པར་ཐལ་བས་ན་ཁྱད་པ་ཅན་གཅིག་རྟགས་མ་ཡིན་ལ། གཏན་ཚིགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པ་དང༌། འབྲས་བུའི་སྤྱིས་རྒྱུའི་ཁྱད་པར་དཔོག་པར་ཐལ་བ་དང༌། འཁྲུལ་བ་མངོན་སུམ་དུ་ཚད་མས་འཐད་པར་ཐལ་བས་ན་ཁྱད་པར་མཐའ་དག་ཀྱང་རྟགས་མ་ཡིན་ནོ། ། འོ་ན་གང་ཡིན་ཞེ་ན་དུ་བ་ཙམ་མོ། ། དུ་བ་ཐམས་ཅད་ཅེས་བརྗོད་ན་ནི་ཁྱད་པར་མཐའ་དག་བཟུང་བ་ཡིན་གྱི། དུ་བ་ཙམ་ནི་ཁྱད་པར་ལ་མ་རེག་པའི་སྤྱི་ཡིན་པས་མི་འདྲའོ། ། གལ་ཏེ་ཁྱད་པར་གྱིས་མ་རེག་པའི་དུ་བ་ཙམ་དངོས་པོ་ལ་མ་གྲུབ་པས་ན་མ་གྲུབ་པའི་ཉེས་པར་འགྱུར་རོ་ཞེ་ན། མི་འགྱུར་ཏེ་ཁྱད་པར་རྣམ་པར་བཅད་པ་རྟགས་ཀྱི་དོན་དུ་མི་འདོད་པའི་ཕྱིར་རོ། ཁྱད་པར་ཡོངས་སུ་བཟུང་བ་ཡང་མ་ཡིན་ཏེ། དེས་ན་ཁྱད་པར་དགག་པ་དང་བསྒྲུབས་པས་མ་རེག་པ་ནི་དངོས་པོ་ལ་མི་འགལ་ཏེ་གཉིས་ཀའི་ཆོས་ཡིན་པའི་ཕྱིར་རོ།

། དོན་དམ་པར་ཁྱད་པར་དགག་པ་དང༌། སྒྲུབ་པས་མ་ཟིན་པ་ཡང་མེད་མོད་ཀྱི། ཁྱད་པར་དགག་པ་དང་བསྒྲུབས་པས་མ་རེག་པའི་བློས་བྱས་པ་ནི། དངོས་པོ་ལ་ཡོད་པ་ཁོ་ནའོ། ། འོ་ན་ཕྱོགས་ཀྱི་ཆོས་མ་གྲུབ་པར་མི་ཐལ་ལམ་ཞེ་ན། མི་ཐལ་ཏེ་དེ་ནི་དེའི་ཁྱད་པར་ཡིན་པའི་ཕྱིར་རོ། ཁྱད་པར་ཅན་ནི་ཕྱོགས་ཆོས་མ་ཡིན་ཡང་མི་གནོད་དོ། ། གལ་ཏེ་དུ་བ་ཙམ་མཚན་ཉིད་ཀྱི་ཡུལ་དུ་རྟགས་ཀྱང་དེ་ལ་མཚན་ཉིད་རྣམས་ནི་བློ་གཅིག་གིས་ངེས་པར་བྱའོ། ། དེ་ལྟ་ན་ལ་ལ་ཡོད་པ་དང་མེས་ཁྱབ་པ་གཉིས་དུ་བ་ཙམ་ལ་དེའི་རང་བཞིན་དུ་ཅིག་ཅར་ངེས་པ་ན་བསྒྲུབ་བྱ་ངེས་པ་ཁོ་ནར་མི་ཐལ་ལམ། ལ་ལ་ཡོད་པ་དང་མེས་ཁྱབ་པ་གཞི་མཐུན་པར་ངེས་པ་ནི་ལ་ལ་ཡོད་པ་འདི་ཉིད་ནི་མེ་ཡོད་ན་ཡོད་པ་ཡིན་ནོ་ཞེས་བྱ་བའི་རྣམ་པ་ཅན་ཡིན་ནོ། ། དེ་ལྟ་ན་ཡང་ཁྱད་པར་གྱི་ངོ་བོས་དངོས་སུ་ལའི་མེ་ངེས་པའམ། ཡང་ན་ཤུགས་ཀྱིས་ངེས་པར་འགྱུར་ཏེ་སྔ་མ་བཞིན་ནོ། ། རང་བཞིན་གྱི་གཏན་ཚིགས་ལ་ནི་ཁྱད་པར་དུའང་སྒྲ་དང་བྱས་པ་དེའི་བདག་ཉིད་དུ་ངེས་པར་བྱ་བ་ཡིན་ཏེ། དེ་ལྟ་མ་ཡིན་ན། ཕྱོགས་ཀྱི་ཆོས་སུ་མ་ངེས་པར་ཐ་བའི་ཕྱིར་རོ། ། སྒྲའི་བདག་ཉིད་ཀྱི་བྱས་པ་མི་རྟག་པའི་རང་བཞིན་དུ་ངེས་པ་ན་ཡང་སྒྲ་དང་བྱས་པ་དང་མི་རྟག་པ་རྣམས་རང་བཞིན་གཅིག་ཏུ་ངེས་པ་ཡིན་ནོ། ། དེས་ན་སྒྲའི་བདག་ཉིད་མི་རྟག་པའི་བདག་ཉིད་དུ་ངེས་པ་ན་བསྒྲུབ་བྱ་མ་ངེས་པ་ཅི་ཡོད། བརྒྱུད་པས་དེའི་ངོ་བོ་ངེས་པས་ཀྱང་དེའི་ངོ་བོ་མ་ཡིན་པ་རྣམ་པར་གཅོད་པས་བྱ་བ་ལས་བརྒྱུད་ནས་སྒྲ་མི་རྟག་པར་ངེས་པས་རྟག་པ་རྣམ་པར་གཅོད་པའི་ཕྱིར་རོ་ཞེ་ན། མཚན་ཉིད་རྣམས་དུས་གཅིག་ཏུ་ངེས་ན་འདི་ལ་ལན་མེད་དོ། ། དེས་ན་རྣམ་གྲངས་ཀྱིས་སྤྱི་ལ་དེའི་ཆོས་ངེས་པ་ན་མཚན་ཉིད་ཀྱི་ཡུལ་དུ་བཤད་པས་ཅི་འགལ། དེས་ན་མཚན་ཉིད་རྣམས་ཅིག་ཅར་ངེས་པ་ནི་རྟགས་ཀྱི་བློ་ཡིན་ནོ། ། དེ་སྐད་དུའང་སློབ་དཔོན་ཆོས་མཆོག་གིས་སྤྱིར་ཁྱབ་པ་ངེས་པ་ནི་རྟགས་ཀྱི་བློ་ཡིན་ལ།

ཁྱད་པར་ལ་ངེས་པ་ནི་བསྒྲུབ་བྱ་ཤེས་པ་ཡིན་ནོ་ཞེས་བཤད་པ་དེ་ནི་དེ་ཁོ་ན་ལྟར་གཟུང་ངོ༌། ། མཚན་ཉིད་ཀྱི་ཡུལ་ལོ། ། དེ་ལྟར་རང་གི་མཚན་ཉིད་ཁོ་ན་ལ་སྤྱིའི་བློས་ངེས་པའི་ཆ་མཚན་ཉིད་ཀྱི་ཡུལ་དུ་བསྟན་ནས་རབ་ཏུ་དབྱེ་བ་བཤད་དོ། ། དེའང་རྣམ་པ་གསུམ་སྟེ། དབྱེ་བའི་དོན་དང༌། རྒྱུ་མཚན་དང་དབྱེ་བ་གཞན་དགག་པའོ། ། དང་པོ་ནི་དབྱེ་བ་ཞེས་བྱ་བ་ནི་ཐ་དད་པའོ། ། དེའང་རྣམ་པ་ཐ་དད་པ་དང་ངོ་བོ་ཐ་དད་པ་ལས། འདིར་ནི་རྣམ་པ་ཐ་དད་པ་དབྱེ་བའི་དོན་ཡིན་གྱི་རང་བཞིན་ཕན་ཚུན་འགལ་བས་རབ་ཏུ་ཕྱེ་བ་འབྱུང་བ་ཆེན་པོ་བཞིའམ། རྗེས་སུ་དཔག་པ་དང་མངོན་སུམ་གྱི་གཟུང་བ་ལྟ་བུ་ནི་མ་ཡིན་ནོ། ། དབྱེ་བའི་དོན་ཏོ། ། རྒྱུ་མཚན་ལ་ཁ་གཅིག་ན་རེ། ཕྱོགས་ཆོས་དང་རྗེས་སུ་འགྲོ་ལྡོག་ཐ་དད་པ་དབྱེ་བའི་རྒྱུ་མཚན་ནི་གསུམ་སྟེ། མཚན་ཉིད་ཐ་དད་པ་དང༌། འབྲེལ་བ་ཐ་དད་པ་དང༌། བསལ་བྱ་ཐ་དད་པ་བྱ་སྟེ། རང་དང་སྤྱིའི་མཚན་ཉིད་དང༌། ཆོས་ཅན་དང་རྟེན་དང་བརྟེན་པས་འབྲེལ་བ་དང༌། བསྒྲུབ་བྱ་དང་མེད་ན་མི་འབྱུང་བས་འབྲེལ་བ་དང༌། མ་གྲུབ་པ་བསལ་བྱ་ཡིན་པ་དང་མ་ངེས་པ་འགལ་བ་བསལ་བྱ་ཡིན་པའི་ཕྱིར་གྲངས་ཡིན་ནོ་ཞེའོ། ། འདི་ལ་མཚན་ཉིད་དང་འབྲེལ་བ་ནི། རྒྱུ་མཚན་དུ་མི་འཐད་དོ། ། འདི་ལྟར་ཆོས་དང་འབྲེལ་བ་དང་རང་གི་མཚན་ཉིད་གཉིས། ཐ་དད་པར་མ་གྲུབ་པ་དང༌། རྒྱུ་མཚན་ཅན་དང་ཐ་དད་པར་མ་གྲུབ་པ་དང༌། རྒྱུ་མཚན་གྱི་རང་བཞིན་ཉིད་མ་གྲུབ་པའི་ཕྱིར་རོ། ། དང་པོ་ནི་གལ་ཏེ་རང་གི་མཚན་ཉིད་ཅེས་བྱ་བ་དུ་བའི་རིགས་ལ་ལྟོས་པའི་རང་གི་མཚན་ཉིད་རྒྱུ་མཚན་དུ་འདོད་ན་དེའི་ཚེ་དེ་གང་ཡིན། དུ་བ་ལ་ལ་ཡོད་པའོ་ཞེས་བརྗོད་ན། དེ་ཉིད་ཆོས་ཅན་དང་འབྲེལ་བ་མ་ཡིན་ནམ། དེས་ན་རང་གི་མཚན་ཉིད་གང་ཡང་རུང་བ་ནི་ཚུལ་ཐ་དད་པར་བཞག་པའི་རྒྱུར་མི་འཐད་པས་ན་རང་གི་མཚན་ཉིད་ཁྱད་པར་ཅན་ཡིན་ལ་དེའང་འབྲེལ་བའི་ཁྱད་པར་ཉིད་ཡིན་པས་དབྱེ་བའི་རྒྱུ་མཚན་ཉིད་ཕན་ཚུན་ཁྱད་པར་མེད་དོ།

། གཉིས་པ་ལ་ལ་ཡོད་པ་དང་དུ་བའི་རང་གི་མཚན་ཉིད་དེ་ཁོ་ན་ཕྱོགས་ཀྱི་ཆོས་ཀྱི་ངོ་བོ་ཡིན་ནོ། ། ངོ་བོ་དེ་ཉིད་ཡུལ་དུ་བྱས་ཏེ་རྗེས་སུ་འགྲོ་ལྡོག་ལས་ཐ་དད་པའི་རྒྱུ་མཚན་ཅི་ཡོད་ཅེས་དྲིས་པ་ན་ངོ་བོ་ཉིད་རྒྱུ་མཚན་དུ་བརྗོད་པ་ནི་བརྒལ་བའི་རྒྱུ་ཉིད་ལན་གྱི་རྒྱུར་སྦྱར་བས་མི་འཐད་དོ། ། དཔེར་ན་སྒྲ་ཅིའི་ཕྱིར་མི་རྟག་ཅེས་བརྗོད་པ་ན་སྒྲ་ཉིད་ཡིན་པའི་ཕྱིར་རོ་ཞེས་བྱ་བ་བཞིན་ནོ། ། གལ་ཏེ་ཕྱོགས་ཆོས་རང་གི་ངོ་བོས་ཚུལ་གཞན་ལས་ཐ་དད་ན་རྒྱུ་མཚན་ཡོངས་སུ་རྟོག་པ་དོན་མེད་ལ། དེ་ལྟ་མ་ཡིན་ན་རྒྱུ་མཚན་དུ་མི་རུང་ངོ༌། ། གསུམ་པ་ནི་འདི་སྙམ་དུ་ཕྱོགས་ཆོས་ཀྱི་ངོ་བོ་གནས་པའི་རྒྱུ་མཚན་སེམས་དཔའ་ནི་མ་ཡིན་གྱི། འོན་ཀྱང་ཐ་དད་པ་གནས་པའི་རྒྱུ་མཚན་སེམས་དཔའ་ཡིན་ནོ། ། དེ་ཡང་རང་གི་མཚན་ཉིད་ཙམ་གྱི། དུ་བའི་རང་བཞིན་གྱི་ཆོས་ཕྱོགས་དང་འབྲེལ་བ་ནི་མ་ཡིན་ཏེ། གཅིག་རྟོགས་པས་གཉིས་པ་རྟོགས་པ་སྲིད་པས་ཐ་དད་པའི་ཕྱིར་དང༌། རང་གི་མཚན་ཉིད་ཚང་མང་གི་དུ་བ་ལ་སོགས་པ་ལ་རྗེས་འགྲོ་ཡང་ཕྱོགས་ཆོས་ལྡོག་པའི་ཕྱིར་རོ་ཞེ་ན། ཟེར་ཡང་ན། དེས་ན་རང་གི་མཚན་ཉིད་གང་ཡང་རུང་བ་ཡང་ཐ་དད་པའི་རྒྱུ་མཚན་དུ་མི་འཐད་པ་ཅི་ཡོད་དེ། སྤྱིའི་མཚན་ཉིད་ལས་ཐ་དད་པར་གྲུབ་པ་ལ་ནི་རང་གི་མཚན་ཉིད་ཁྱད་པར་མེད་པར་རྒྱུ་མཚན་དུ་འཐད་པས་སོ། ། དེས་ན་དུ་བའི་རིགས་ལ་ལྟོས་པ་ཁྱད་པར་ཅན་ནི་རྒྱུ་མཚན་དུ་བརྗོད་པ་མི་འདོད་པས་ཕན་ཚུན་ཐ་དད་པར་གྲུབ་བོ་ཞེ་ན། དེ་ལྟ་ན་འོ་ན་མཚན་ཉིད་ཀྱི་ངོ་བོ་མ་གྲུབ་པས་མཚན་ཉིད་ཅན་ལ་མཚན་ཉིད་མི་སྲིད་པའི་སྐྱོན་དུ་འགྱུར་རོ། ། འདི་ལྟར་རང་གི་མཚན་ཉིད་ཅེས་བྱ་བ་ནི་ཐུན་མོང་མ་ཡིན་པ་ལ་བརྗོད་པར་འདོད་པ་ཡིན་ན། ལ་ལ་ཡོད་པ་ནི་དུ་བ་དང་དུ་བ་མ་ཡིན་པ་རྩྭ་དང་ཤིང་ལ་སོགས་པ་དང་ཐུན་མོང་ཡིན་པའི་ཕྱིར་རོ། ། དེས་ན་མཚོན་བྱ་དང་ཁྱད་པར་མེད་པ་དང༌། ཕན་ཚུན་ཁྱད་པར་མེད་པ་དང༌། མཚན་ཉིད་མི་སྲིད་པ་གསུམ་གྱིས་ལན་གདབ་བོ།

། དེ་བཞིན་དུ་བསྒྲུབ་བྱ་དང་འབྲེལ་བ་དང༌། སྤྱིའི་མཚན་ཉིད་དག་ཀྱང༌། རྒྱུ་མཚན་ཅན་དང་ཁྱད་པར་མེད་པ་དང༌། ཕན་ཚུན་ཁྱད་པར་མེད་པ་དང༌། རྒྱུ་མཚན་ཉིད་འཁྲུལ་བ་གསུམ་གྱིས་དགག་གོ ། དང་པོ་ནི་དུ་བའི་སྤྱིའི་མཚན་ཉིད་བསྒྲུབ་བྱ་དང་འབྲེལ་བ་ཉིད་རྗེས་སུ་འགྲོ་ལྡོག་གི་ངོ་བོ་ཡིན་པས་སྔ་མ་བཞིན་འགྱུར་རོ། ། གཉིས་པ་ནི་སྤྱིའི་མཚན་ཉིད་ཙམ་རྒྱུ་མཚན་མ་ཡིན་པས་ཁྱད་པར་ཅན་བརྗོད་པར་བྱའོ། ། དེ་ཡང་བསྒྲུབ་བྱ་དང་འབྲེལ་བ་ཁོ་ན་ཡིན་པས་ཕན་ཚུན་ཁྱད་པར་མེད་དེ་སྔ་མ་བཞིན་ནོ། ། གསུམ་པ་ནི་འདིར་ངོ་བོའི་རྒྱུ་མཚན་མ་ཡིན་གྱི་འོན་ཀྱང་ཐ་དད་པའི་རྒྱུ་མཚན་ཡིན་ནོ། ། དེས་ན་སྤྱིའི་མཚན་ཉིད་ཙམ་གཞལ་བྱ་ལ་སོགས་པ་ལ་ཁྱབ་པ་ཡང་རྒྱུ་མཚན་དུ་འཐད་པས་ཕན་ཚུན་ཁྱད་པར་མེད་པ་མ་ཡིན་ནོ། ། དེ་ཉིད་ཀྱི་ཕྱིར་རྒྱུ་མཚན་ཅན་དང་ཡང་ཁྱད་པར་མེད་པ་མ་ཡིན་ནོ་སྙམ་ན། འོ་ན་འཁྲུལ་མར་འགྲུབ་ཏེ། ཕྱོགས་ཀྱི་ཆོས་ལ་སྤྱིའི་མཚན་ཉིད་ཡོད་པས་ཞེས་བརྗོད་ཟིན་ཏོ། ། ཡང་རྗེས་སུ་འགྲོ་ལྡོག་ཐ་དད་པར་དབྱེ་བའི་རྒྱུ་མཚན་ཡང་གསུམ་སྟེ། གཏན་ཚིགས་སྦྱོར་བའི་ཡུལ་མི་འདྲ་བ་དང༌། གང་ཟག་གི་བསམ་པ་མི་འདྲ་བ་དང༌། ལྟོས་གཞི་ཕན་ཚུན་ཐ་དད་པ་ཞེས་བྱ་བ་ཡང་ཤིན་ཏུ་མི་འཐད་དེ། དང་པོ་སྦྱོར་བའི་ཡུལ་དང༌། གང་ཟག་མི་འདྲ་བ་ནི་ཆོས་མཐུན་པ་དང༌། མི་མཐུན་པའི་སྦྱོར་བ་ཐ་དད་པའི་རྒྱུར་འཐད་དང་དངོས་པོའི་ཆོས་གཉིས་སུ་དབྱེ་བའི་རྒྱུ་ནི་མ་ཡིན་ཏེ། གཏན་ཚིགས་གཅིག་ལ་ཡང་གཉིས་ཀ་ཡོད་པའི་ཕྱིར་དང༌། གང་ཟག་གཅིག་གིས་ཀྱང་གཉིས་ཀ་རྟོགས་པར་བྱ་བའི་ཕྱིར་རོ། ། ལྟོས་གཞི་འགལ་བའི་ཡང་ཐ་དད་པའི་རྒྱུ་མ་ཡིན་ཏེ། མི་མཐུན་པའི་ཕྱོགས་དང་མཐུན་པའི་ཕྱོགས་གཉིས་ཀྱི་ནང་ཐ་དད་པ་ཡང་ཚུལ་རེ་རེ་དུ་མར་དབྱེ་བར་ཐལ་བའི་ཕྱིར་རོ། ། ལྟོས་གཞི་གཅིག་ཉིད་ལ་དགག་པ་དང་སྒྲུབ་པའི་ཆོས་ཤིན་ཏུ་འགལ་བས་དེ་ཉིད་དབྱེ་བའི་རྒྱུར་ཆེར་འཐད་པ་ན། ལྟོས་གཞི་ཐ་དད་པའི་བྱེད་པ་མ་མཐོང་བས་ན།

དེ་ནི་ཐ་དད་པའི་ཐ་སྙད་ཀྱི་རྒྱུར་མི་བརྟག་གོ ། བསལ་བྱ་ཐ་དད་པ་ནི་ལྡོག་མཚམས་ཉིད་ཡིན་ལ་དེ་ནི་ཁས་ལེན་ཏོ། ། དེས་ན་དེ་ལྟར་འཆད་ལ་ནི་བྱིས་པ་འཁྲུལ་བའི་གནས་ཡིན་པས་དེ་དགག་པ་བཤད་པ་ཡིན་ནོ། ། འོ་ན་དབྱེ་བའི་རྒྱུ་མཚན་གང་ཡིན་ཞེ་ན། དོན་དམ་པར་དངོས་པོ་ཐ་མི་དད་བཞིན་དུ་ཆོས་གསུམ་དུ་རྣམ་པར་དབྱེ་བ་ནི་ལྡོག་མཚམས་ཐ་དད་པའི་ཕྱིར་ཏེ། ལྡོག་པའི་རྒྱུ་མཚན་གྱིས་ཐ་དད་པར་བཏགས་པ་ཡིན་ནོ་ཞེས་བྱ་བའི་དོན་ཏོ། ། དབྱེ་བ་གཞན་དགག་པ་ནི་མཚན་ཉིད་གསུམ་ལས་ཉུང་ན་རིགས་མི་མཐུན་པ་རྣམ་པར་གཅོད་པ་མཚོན་པར་མི་ནུས་པའི་ཕྱིར་རམ། དེ་ཙམ་གྱིས་ནུས་པས་ན་གཞན་ནི་མི་དགོས་པའི་ཕྱིར་རོ། ། གཞན་དུ་མི་འཐད་པ་ཁོ་ནས་ཅི་སྟེ་མི་ནུས་ཞེ་ན། གང་ལས་གཞན་དུ་མི་འཐད། བསྒྲུབ་བྱའི་ཆོས་ལས་སམ་སྤྱི་ལས། དང་པོ་ནི་ནུས་པ་མ་ཡིན་ཏེ་མིག་གིས་གཟུང་བྱ་ལ་དེ་ཡོད་ཀྱང་གཏན་ཚིགས་མ་ཡིན་པའི་ཕྱིར་རོ། ། གཉིས་པ་ལྟར་ནི་སྤྱི་ཉིད་དང་དངོས་སུ་འབྲེལ་བ་ནི་ཚད་མས་ངེས་པར་མི་ནུས་པས་དེ་མེད་ན་མི་འཐད་པ་མི་འགྲུབ་སྟེ།

 ཧ་ཅང་ཐལ་བའི་ཕྱིར་རོ། ། གལ་ཏེ་འབྲེལ་བ་མ་གྲུབ་པའི་དོན་ཡང་དེ་ལས་གཞན་དུ་མི་འཐད་ན་ནི་བུམ་པ་ལས་སྣམ་བུ་གཞན་དུ་མི་འཐད་པར་ཐལ་བའི་ཕྱིར་རོ། ། འོན་ཏེ་སྤྱི་དང་མེད་ན་མི་འབྱུང་བ་ཚད་མས་ངེས་ན་བསྒྲུབ་བྱ་གྲུབ་ཟིན་པས་རྟགས་ཀྱིས་ཅི་བྱ། དེས་ན་ཉུང་ན་མི་ནུས་སོ། ། གནོད་པ་མེད་པའི་ཡུལ་ཅན་དང༌། བརྗོད་པར་འདོད་པའི་གྲངས་གཅིག་པ་ཉིད་ཀྱང་མི་དགོས་ཏེ་རྣམ་པར་གཅད་པར་བྱ་བ་མེད་པའི་ཕྱིར་རོ། ། རྗེས་སུ་འགྲོ་བ་ཚད་མས་ངེས་པ་ལ་ནི་དེའི་ཁྱབ་བྱེད་ལ་གནོད་པ་འཇུག་པའམ། དེ་དང་འགལ་བའི་ཚད་མ་གཞན་འཇུག་པ་མི་སྲིད་དོ། ། འོ་ན་རྗེས་སུ་འགྲོ་བ་ངེས་པ་ལ་ཡང་རིགས་མི་མཐུན་པ་ལས་མི་ལྡོག་པ་མི་སྲིད་པས་ན། རྣམ་པར་གཅད་པར་བྱ་བ་མེད་པ་དེས་ན་ལྡོག་པ་མཚན་ཉིད་གཞན་མ་ཡིན་ནོ་ཞེ་ན། མ་ཡིན་ཏེ་རྗེས་སུ་འགྲོ་བ་ཙམ་ལྡོག་པའི་ཁྱད་པར་དང་བྲལ་བ་ནི་རིགས་མི་མཐུན་པ་ལ་འཇུག་པ་དང་མི་འགལ་བའི་ཕྱིར་རོ། ། དེས་ན་རྗེས་སུ་འགྲོ་བ་ངེས་པ་ཅན་ལ་ནི་ལྡོག་པ་ཡང་ངེས་པར་ཡོད་པས་གཉིས་ཀ་མཚན་ཉིད་ཡིན་ནོ། ། སྒྲ་གཅིག་གིས་བརྗོད་ཀྱང་དོན་གཉིས་མི་ཉམས་པས་མཚན་ཉིད་གསུམ་དུ་གྲུབ་བོ། ། འོ་ན་རྗེས་སུ་འགྲོ་བ་དང་ལྡོག་པ་ངེས་པ་ཡོད་པ་ནི་གནོད་པ་མེད་པ་དང༌། ཟླ་བོའི་གཏན་ཚིགས་མི་འཇུག་པ་ཡང་དངོས་པོ་ལ་ཆོས་ཐ་དད་པ་ཁོ་ནར་ཡོད་པས་སྒྲ་གཞན་གྱིས་མ་བརྗོད་ཀྱང་དོན་གྱི་རྗེས་སུ་འབྲངས་ན་མཚན་ཉིད་བཞི་པ་དང་ལྔ་པ་གྲུབ་བོ་སྙམ་ན། ཡོད་ཀྱང་ཉེ་བར་མི་མཁོ་བས་མཚན་ཉིད་མ་ཡིན་ཏེ། གཞལ་བྱ་དང་རྫས་ཉིད་བཞིན་ནོ། ། ཅི་སྟེ་ཡོད་དོ་ཅོག་ནི་མཚན་ཉིད་མ་ཡིན་གྱི་མཚོན་བྱའི་ཐ་སྙད་ལ་ཉེ་བར་མཁོ་བའོ། ། འོ་ན་རྗེས་སུ་འགྲོ་བ་ངེས་པ་ན་ལྡོག་པ་ཡོད་ཀྱང་མཁོ་བ་མེད་པས་མཚན་ཉིད་མ་ཡིན་ཏེ་གནོད་པ་མེད་པའི་ཡུལ་ཅན་བཞིན་ནོ་ཞེ་ན། མ་ཡིན་ཏེ། ལྡོག་པ་མེད་ན་རྗེས་སུ་འགྲོ་བ་འབའ་ཞིག་གིས་དེ་མ་ཡིན་པ་ལ་འབྱེད་པར་མི་ནུས་པའི་ཕྱིར་ཏེ།

ལྷ་སྦྱིན་ཀྱི་བུ་ཉིད་ལ་རྗེས་སུ་འགྲོ་བ་ཡོད་ཀྱང་གཏན་ཚིགས་མ་ཡིན་པའི་ཕྱིར་རོ། ། དེ་ནི་ངེས་པ་དང་ལྡན་པ་མ་ཡིན་ནོ་ཞེ་ན། ངེས་པ་དང་ལྡན་པ་ནི་གཞན་ལ་མེད་པའི་མཚན་ཉིད་ལྡོག་པའི་ཁྱད་པར་ཅན་ཡིན་པས་རྗེས་སུ་འགྲོ་བ་འབའ་ཞིག་པ་མ་ཡིན་ནོ། ། དེས་ན་ལྡོག་པ་ནི་རྗེས་སུ་འགྲོ་བའི་ཁྱད་པར་ཉིད་ཀྱིས་དེ་མ་ཡིན་པ་སེལ་བ་ལ་སྦྱོར་གྱི། གནོད་པ་མེད་པའི་ཡུལ་ཅན་ནི་དེ་ལྟ་མ་ཡིན་ཏེ། རང་གི་ངོ་བོས་རང་དབང་དུའམ། ཁྱད་པར་དུའང་ཉེ་བར་མི་མཁོ་བའི་ཕྱིར་རོ། ། འོ་ན་ཤེས་པ་ཉིད་མཚན་ཉིད་གཞན་ཇི་ལྟར་མ་ཡིན་ཞེ་ན། མ་ཡིན་ཏེ་རྣམ་པར་བཅད་པ་མེད་པའི་ཕྱིར་དང༌། དངོས་པོའི་ཆོས་མ་ཡིན་པའི་ཕྱིར་རོ། ། འདི་ལྟར་ཆོས་གང་ཞིག་རང་ངེས་པའི་བློས་ངེས་པ་ན་དེ་མ་ཡིན་པ་རྣམ་པར་གཅོད་པ་དེ་ནི་མཚན་ཉིད་ཡིན་ན། ཤེས་པ་ཉིད་དུ་ནི་གཏན་ཚིགས་ལ་རང་ངེས་པའི་བློ་ངེས་པ་ན་རྣམ་པར་གཅོད་བྱེད་མ་ཡིན་ནོ། ། བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། ཚད་མ་རྣམ་ངེས་ཀྱི་དཀའ་གནད་རྣམ་བཤད་བཞུགས་སོ། ། PAGE 148-PAGE 149-