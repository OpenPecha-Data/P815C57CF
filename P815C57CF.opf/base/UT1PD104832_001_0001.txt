༄༅། །ཐེག་པ་ཆེན་པོ་རྒྱུད་བླ་མའི་བསྡུས་དོན་འགྲེལ་པ་བཞུགས་སོ། །ཀ༡ ཀླད་ཀྱི་དོན་བསྟན་པ།

འཇིག་རྟེན་ཀུན་དང་མི་མཐུན་པའི། ། ཟབ་མོའི་དོན་ཅན་བསྟན་བཅོས་འདི། ། ཐུགས་རྗེས་བདག་ཅག་ལ་གསུངས་པ། ། ཆོས་ལ་སྤྱན་གྱུར་དེ་ལ་འདུད། ། བཅོམ་ལྡན་འདས་བྱམས་པས་བདེ་བར་གཤེགས་པའི་བཀའི་དགོངས་པ་ཕྱིན་ཅི་མ་ལོག་པར་གསལ་བར་མཛད་པ་ན། ངེས་པའི་དོན་གྱི་མདོ་སྡེ་རིན་པོ་ཆེ། ཕྱིར་མི་ལྡོག་པའི་ཆོས་ཀྱི་འཁོར་ལོ། ཆོས་ཀྱི་དབྱིངས་ཚུལ་གཅིག་ཏུ་སྟོན་པ། ཤིན་ཏུ་རྣམ་པར་དག་པ་གདོན་མི་ཟ་བའི་ཆོས་ཀྱི་རྣམ་གྲངས་ཁམས་ཐམས་ཅད་ཀྱི་དོན་རབ་ཏུ་སྟོན་པ། ཐེག་པ་ཆེན་པོ་རྒྱུད་བླ་མའི་བསྟན་ཆོས་འདི་མཛད་པས། ཐེག་པ་ཆེན་པོའི་དོན་གྱི་དེ་ཁོ་ན་རྣམ་པར་གཞག་པ་ཡིན་ནོ། ། དྲང་བའི་དོན་གྱི་མདོ་སྡེའི་དོན་རྣམ་པར་བཤད་པས། ཡང་དག་ཕུལ་གྱི་ཆོས་བཤད་པའི་སྣོད་དུ་བྱེད་པ་ནི། རྒྱན་གཉིས་དང་རྣམ་འབྱེད་རྣམ་པ་གཉིས་བཤད་པར་བྱས་ཏེ་ཀུན་རྫོབ་དང༌། གཞན་གྱི་བསམ་པ་ལ་ལྟོས་པའི་དོན་དམ་པ་རྣམ་པར་གཞག་པའི་ཕྱིར་རོ། ། ཀ༢ གཞུང་གི་དོན་བསྟན་པ་ལས། ཁ༡ ལུས་རྣམ་པར་གཞག་པ། དེ་ལ་བསྟན་བཅོས་འདིར་དང་པོར་ལུས་རྣམ་པར་གཞག་པ་ནི། རྡོ་རྗེ་གནས་རྣམས་ཀྱི་དངོས་པོ་ཉེ་བར་དགོད་པ་དང༌། གྲངས་དང་གོ་རིམ་སྟོན་པའི་ཚིགས་སུ་བཅད་པ་གསུམ་ཡིན་དེ། རིམ་པ་བཞིན་ནོ། ། དེ་རྣམས་ཀྱི་དོན་རེ་ཞིག་བརྗོད་པ་ནི་འདི་ལྟར་ལྟ་སྟེ། སངས་རྒྱས་ལ་སོགས་པའི་དོན་དམ་པ་པ་དང༌། བརྡར་བཏགས་པ་པ་རང་གི་རྒྱུད་ལ་འབྱུང་བར་འགྱུར་བའམ། གཞན་ཁོ་ནའི་རྒྱུད་ལ་བྱུང་ཟིན་པ་ནི། འབྲས་བུའམ་རྒྱུའི་རང་བཞིན་ནོ། ཁམས་ནི་གཅིག་ཏུ་རྒྱུའི་རང་བཞིན་དེ་ཉེ་བར་ལེན་པ་སད་པ་དང་མ་སད་པའོ། ། བྱང་ཆུབ་ལས་སོགས་པ་ཡང་སྐུ་གསུམ་གྱི་རང་བཞིན་ཏེ་གཞན་གྱི་རྒྱུད་ལ་བྱུང་ཟིན་པ་དང་རང་གི་རྒྱུད་ལ་འབྱུང་བར་འགྱུར་བ་སྟེ། རྒྱུ་དང་འབྲས་བུའི་རང་བཞིན་ནོ། ། འདི་དག་གི་རང་བཞིན་ཉིད་ནི་གཞུང་ནས་བཤད་པར་ཟད་དོ། ། དེ་ནི་དངོས་པོ་ཉེ་བར་དགོད་པོ། ། གྲངས་བདུན་ཉིད་དུ་ངེས་པའི་རྒྱུ་ཡང་འདི་བདུན་ལས་མང་ན་མི་དགོས་པ་དང༌།

ཉུང་ན་མ་ཚང་བས་ཏེ། རྒྱུ་འབྲས་ཀྱི་འབྲེལ་བ་ནི་འདི་ཙམ་ཁོ་ནས་རྫོགས་པའི་ཕྱིར་རོ། ། ཇི་ལྟར་ཞེ་ན། མི་གནས་པའི་མྱ་ངན་ལས་འདས་པའི་འཁོར་ལོའི་དབང་དུ་བྱས་པ་དང༌། དཀོན་མཆོག་གི་འཁོར་ལོའི་དབང་དུ་བྱས་པའོ། ། དང་པོ་ལྟར་ན། འབྲས་བུ་ནི་གསུམ་དུ་ངེས་ཏེ། རང་དང་གཞན་གྱི་དོན་ཕུན་སུམ་ཚོགས་པ་ནི། དེ་ཁོ་ནས་རྫོགས་པའི་ཕྱིར་རོ། ། འདི་ལྟར་བྱང་ཆུབ་ནི་ཆོས་ཀྱི་སྐུ་ཡིན་པས་རང་གི་དོན་ཡིན་ལ། ཡོན་ཏན་གྱི་རྒྱན་རྣམ་པ་ཐམས་ཅད་ཀྱི་རྟེན་ཡིན་པས་ཡོན་ཏན་ཉིད་ནི་ལོངས་སྤྱོད་རྫོགས་པ་སྟེ། དག་པའི་སེམས་ཅན་གྱི་དོན་ཏོ། ། གདུལ་བྱའི་བྱ་བ་མཐའ་དག་ལ་འཇུག་པས། མཛད་པ་ནི་སྤྲུལ་པའི་སྐུ་སྟེ། མ་དག་པའི་དོན་ཡིན་པས་གཉིས་པོ་ནི་གཞན་གྱི་དོན་མ་ཚང་བ་མེད་པའོ། ། དེ་ལྟར་རང་གི་དོན་གྱིས་ནི་འཁོར་བར་མི་གནས་ལ། གཞན་གྱི་དོན་གྱིས་ནི་མྱ་ངན་ལས་འདས་པ་ལ་མི་གནས་པས་མི་གནས་པའི་མྱ་ངན་ལས་འདས་པ་ནི་འདི་ཙམ་གྱིས་ཡོངས་སུ་རྫོགས་པའོ། ། སྐུ་གསུམ་པོ་དེ་ཡང་ཡེ་ཤེས་ལྔའི་རང་བཞིན་ཏེ། ཆོས་ཀྱི་དབྱིངས་ཀྱི་ཡེ་ཤེས་ནི་ཆོས་སྐུ་ཉིད་དོ། ། མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོགས་པ་གསུམ་ནི་ལོངས་སྤྱོད་རྫོགས་སྐུ་སྟེ། གཅིག་ནི་ངོ་བོ་ཡིན་ལ། གཉིས་ནི་དེ་ལ་བརྟེན་པའི་ཡོན་ཏན་ཡིན་པས་སོ། ། བྱ་བ་སྒྲུབ་པའི་ཡེ་ཤེས་ནི་སྤྲུལ་པའི་སྐུའོ། །དེ་ལྟར་ན་འབྲས་བུ་ནི་གསུམ་ཁོ་ནའོ། ། འདི་སྒྲུབ་པའི་རྒྱུ་ཡང་གཉིས་ཏེ། ཉེ་བར་ལེན་པ་དང་ལྷན་ཅིག་བྱེད་པའོ། ། ཉེ་བར་ལེན་པ་ནི་ཁམས་ཏེ། ཟག་པ་མེད་པའི་ཆོས་ཉིད་དོ། ། ལྷན་ཅིག་བྱེད་པ་ཡང༌། བྱེད་པ་གསུམ་ལ་མོས་པའི་སེམས་ཅན་ལ་ལྟོས་ཏེ། རྒྱུའི་རང་བཞིན་གྱི་སྐྱབས་གསུམ་དུ་འགྱུར་བ། སངས་རྒྱས་དང་ཆོས་དང་དགེ་འདུན་ཏེ། ལམ་སྟོན་པ་དང༌། ལམ་གྱི་རང་བཞིན་དང༌། ལམ་རྗེས་སུ་སྒྲུབ་པའི་གྲོགས་ཡིན་པའི་ཕྱིར་རོ། ། དེས་ན་རྒྱུ་ཡང་དེ་ཙམ་ཁོ་ནར་ངེས་པས་གྲངས་ངེས་པ་བདུན་དུ་གྲུབ་བོ།

། དེ་ཡང་རང་ཉིད་སྐུ་གསུམ་དེ་ལྟར་མངོན་དུ་བྱས་པས་བྱང་ཆུབ་ཐོབ་པ་དང༌། དེ་མངོན་དུ་བྱེད་པའི་ཐབས་འགྲོ་བ་ལ་བསྟན་པས་ཆོས་བཤད་པ་གྲུབ་པ་དང་དེས་རྗེས་སུ་སྒྲུབ་པའི་སློབ་མའི་ཚོགས་དེ་ལ་སྦྱར་བའི་དགེ་འདུན་སྒྲུབ་པ་སྟེ། རང་ཉིད་མི་གནས་པའི་མྱ་ངན་ལས་འདས་པ་མངོན་དུ་གྱུར་པ་ལ་བརྟེན་ནས་དཀོན་མཆོག་གསུམ་འཇིག་རྟེན་དུ་བྱུང་བས་རྐྱེན་བྱས་ཏེ། གཞན་གྱི་ཁམས་སད་ནས་གཞན་གྱིས་ཀྱང་བྱང་ཆུབ་ཐོབ་སྟེ་ཡོན་ཏན་མངོན་སུམ་དུ་གྲུབ་པས་གཞན་གྱི་དོན་ལ་སྦྱོར་བ་དང༌། གཞན་ཡང་དེ་བཞིན་དུ་འཇུག་པས་ན་འཁོར་ལོ་བཞིན་དུ་འཕོ་བ་ནི་མི་གནས་པའི་མྱ་ངན་ལས་འདས་པའི་འཁོར་ལོའོ། ། དཀོན་མཆོག་གི་འཁོར་ལོའི་དབང་དུ་བྱས་ནས་ཀྱང༌། སྟོན་པ་དོན་དུ་གཉེར་བ་སངས་རྒྱས་ཀྱི་རིགས་ཅན་དང༌། རྟེན་ཅིང་འབྲེལ་བར་འབྱུང་བ་རྟོགས་པས་སྡུག་བསྔལ་ཟད་པ་དོན་དུ་གཉེར་བ་རང་སངས་རྒྱས་ཀྱི་རིགས་ཅན་དང༌། གཞན་གྱི་སྒྲ་ལས་ལམ་མངོན་པར་རྟོགས་ནས་སྡུག་བསྔལ་མཐར་ཕྱིན་པའི་སློབ་མ་དོན་དུ་གཉེར་བ་ཉན་ཐོས་ཀྱི་རིགས་ཅན་རྣམས་ལ་ལྟོས་ནས་འབྲས་བུའི་མཚན་ཉིད་ཀྱི་སྐྱབས་སུ་གྱུར་པས་ན་འབྲས་བུ་ནི་དཀོན་མཆོག་གསུམ་ཁོ་ནར་ངེས་སྟེ། རིགས་ཅན་གསུམ་ལས་གཞན་འཇིག་རྟེན་ལས་འདས་པའི་འབྲས་བུ་དོན་དུ་གཉེར་བ་མེད་པ་དང༌། དེ་གསུམ་ག་ཡང་ཡོད་པའི་ཕྱིར་རོ། ། གལ་ཏེ་རིགས་ཅན་གསུམ་གྱི་འབྲས་བུ་དཀོན་མཆོག་གསུམ་འདིར་བཤད་ན་ཐེག་པ་ཆེན་པོ་ཐུན་མོང་མ་ཡིན་པར་ཇི་ལྟར་རུང་ཞེ་ན། མི་འགལ་ཏེ། ཉན་ཐོས་དང་རང་སངས་རྒྱས་ཀྱི་འབྲས་བུ་དོན་དུ་གཉེར་བ་ལ་ཡང་དེ་དང་མཐུན་པར་ཐེག་པ་ཆེན་པོའི་དགེ་འདུན་བྱང་ཆུབ་སེམས་དཔའི་ཕྱིར་མི་ལྡོག་པའི་ཚོགས་དང་ཐེག་པ་ཆེན་པོར་རྟོགས་པའི་ཆོས་འབྲས་བུར་རྣམ་པར་བཞག་ནས་ཐེག་པ་ཆེན་པོ་མཆོག་ཁོ་ནའི་ཚུལ་ལ་སྦྱོར་བའི་ཕྱིར་རོ། ། དཔེར་ན་རང་བཞིན་ཐེག་པ་འདོད་པ་ལ་གླང་པོ་ཆེན་པོའི་ཐེག་པ་སྟེར་བ་བཞིན་ཏེ་དམ་པའི་ཆོས་པད་མ་དཀར་པོ་ནས་བཤད་པ་བཞིན་ནོ།

། དེ་ལྟར་ན་འབྲས་གསུམ་ཁོ་ནའོ། ། དེ་སྒྲུབ་པའི་རྒྱུ་ཡང་གཉིས་ཏེ། ཉེ་བར་ལེན་པ་དང་ལྷན་ཅིག་བྱེད་པའོ། ། དང་པོ་ནི་ཁམས་ཡིན་ཏེ་སྒྲིབ་པ་དང་བཅས་པ་དང་སྒྲིབ་པ་མེད་པའི་གནས་སྐབས་ཐ་དད་ཀྱང་རང་བཞིན་གྱིས་དྲི་མ་མེད་པ་ནི་གཉིས་ཀའི་ངོ་བོ་ཡིན་པས་ན། དྲི་མ་མེད་པའི་རྣམ་པར་དག་པ་ནི། དྲི་མ་དང་བཅས་པའི་རྣམ་པར་དག་པ་ལས་བྱུང་བའི་ཕྱིར་རོ། ། འདི་ལྟར་ཁམས་རང་བཞིན་གྱིས་དྲི་མས་དབེན་པར་མ་གྱུར་ན་དེ་ལྟར་ན་དྲི་མ་དང་བཅས་པའི་རྣམ་པར་དག་པ་མེད་པར་འགྱུར་རོ། ། དེ་ལྟར་ན་ཡང་དྲི་མ་རང་བཞིན་དུ་གྱུར་པས་དེ་རྣམ་པར་དག་པ་ནམ་ཡང་མི་འཐོབ་བོ། ། དེས་ན་ཡོངས་སུ་དག་པར་བྱ་བའི་དོན་གྱི་ཡོན་ཏན་དང་ལྡན་ན་དེ་ཡོངས་སུ་སྦྱོར་བའི་ཡོངས་སུ་དག་པ་འཐད་པའི་ཕྱིར་རོ། ། ཞེས་གསུངས་ཏེ། དྲི་མ་རང་བཞིན་དུ་གྱུར་ན་རྐྱེན་གྱི་ནུས་པ་ཡུལ་མེད་པས་དེ་ཡོངས་སུ་སྦྱོང་བ་མི་འཐད་པའི་ཕྱིར་རོ། ། དེ་ཉིད་ལ་དགོངས་ནས་གལ་ཏེ་གཟུགས་དངོས་པོ་ཡིན་ཏེ་དངོས་པོ་མེད་པ་མ་ཡིན་ན་ནི་ཐེག་པ་ཆེན་པོ་འདིས་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ནས་ངེས་པར་འབྱུང་བར་མི་འགྱུར་བ་ཞིག་ན་ཞེས་གསུངས་སོ། ། དེས་ན་མེད་པར་དགག་པའི་ཐ་སྙད་ཀྱི་ཡུལ་དུ་གྱུར་པའི་ཁམས་ནི་མེད་པར་དགག་པའི་ཐ་སྙད་ཀྱི་ཡུལ་དུ་གྱུར་པའི་ཆོས་ཀྱི་སྐུའི་ཉེར་ལེན་དུ་བརྗོད་ཀྱི། བསྐྱེད་པར་བྱ་བ་དང་སྐྱེད་པར་བྱེད་པའི་དོན་ཉིད་ནི་དངོས་སུ་ཡོད་པ་མ་ཡིན་ནོ། ། ཐ་སྙད་ཀྱི་ཡུལ་ཞེས་བྱ་བས་ནི་མེད་པར་དགག་པ་རང་བཞིན་དུ་གྲུབ་པ་དེ་ཁོ་ནར་མེད་པའི་དོན་ཏོ། ། ཉེ་བར་ལེན་པའི་རྒྱུ་གཅིག་ལས་འབྲས་བུ་གསུམ་ཇི་ལྟར་འཐད་ཅེ་ན། ལྷན་ཅིག་བྱེད་པའི་རྐྱེན་གྱི་དབང་གིས་ཏེ། བྱང་ཆུབ་ལ་སོགས་པ་གསུམ་གྱི་རྐྱེན་གྱིས་རིམ་པ་ཇི་ལྟ་བར་དཀོན་མཆོག་གསུམ་འབྱུང་བ་ཐོབ་པའི་ཕྱིར་རོ། ། དེས་ན་རྒྱུ་གཅིག་དང་རྐྱེན་གསུམ་དུ་ངེས་པས་རྒྱུ་རྐྱེན་ཡང་རྣམ་པ་བཞི་ཁོ་ནར་བལྟའོ།

། རྒྱུ་རྐྱེན་བཞི་པོ་འདི་ཡང་རྣམ་པ་གཉིས་སུ་གནས་ཏེ། ཉེ་བའི་རྒྱུ་རྒྱུད་གཅིག་ཏུ་གཏོགས་པ་དང༌། རིང་བའི་རྒྱུ་རྒྱུད་ཐ་དད་པའོ། ། དང་པོ་ནི་ཡང་དག་པའི་ལྟ་བ་སྔོན་དུ་བཏང་ནས་ཐར་པའི་དོན་དུ་བརྩོན་པ་ཚོགས་ཀྱི་ནི་ལམ་ནས་བརྩམས་ཏེ་བྱང་ཆུབ་སེམས་དཔའི་ས་བདུན་པའི་བར་དུ་ཐོབ་པའི་རང་བཞིན་གྱི་དགེ་བའི་ཚོགས་ཀྱིས་ལེགས་པར་སྒྲུབ་པའི་སེམས་ཀྱི་རྒྱུད་སྟོང་པ་ཉིད་ཀྱི་རང་བཞིན་ནི་ཉེ་བར་ལེན་པ་ཡིན་ཏེ་ཁམས་སོ། ། དེའི་འོག་ཏུ་ས་བརྒྱད་པ་ལ་སོགས་པ་སངས་རྒྱས་ཀྱི་སའི་སྦྱོར་བ་ཆེ་འབྲིང་རྣམ་པ་གསུམ་ལ་ཐོབ་པའི་བྱང་ཆུབ་དང་ཡོན་ཏན་དང་འཕྲིན་ལས་གསུམ་ནི་ལྷན་ཅིག་བྱེད་པའང་ཡིན་ནོ། ། ཉེ་བར་ལེན་པ་དང་ལྷན་ཅིག་བྱེད་པ་འདི་བཞི་ཡང་བར་ཆད་མེད་པའི་ལམ་གྱིས་བསྡུས་པའི་རྡོ་རྗེ་ལྟ་བུའི་ཏི་ངེ་འཛིན་གྱི་སྐད་ཅིག་གཅིག་གི་གནས་སྐབས་ན་ཚོགས་པར་ཡོད་པར་བལྟའོ། ། དང་པོ་ཐོབ་པའི་དབང་དུ་བྱས་ནས་མོས་པ་སྤྱོད་པའི་གནས་སྐབས་ནས་ས་བདུན་པའི་བར་དུ་ནི་ཁམས་འབའ་ཞིག་ལས་བྱང་ཆུབ་ལས་སོགས་པ་མ་ཐོབ་པས། བྱང་ཆུབ་ས་བརྒྱད་པ་ལ་བཞག་ཅིང་ཡོན་ཏན་དགུ་པ་ལ། འཕྲིན་ལས་བཅུ་པ་ལ། ཁམས་དེའི་གོང་དུ་བཞག་ཀྱང་ཐམས་ཅད་སྐད་ཅིག་མ་གཅིག་ཁོ་ན་ལ་མཐར་ཚོགས་པ་ཉིད་དོ། ། རིང་བའི་རྒྱུ་རྒྱུད་ཐ་དད་པ་ནི་ཐར་པའི་ལམ་ལ་མི་བརྩོན་པ་ཡང་དག་པའི་ལྟ་བ་མ་སྐྱེས་པའི་དུས་ཀྱི་ཁམས་ཀྱི་རང་བཞིན་དེ་ཉེ་བར་ལེན་པའི་རྒྱུ་ཡིན་ཏེ། རང་གི་ཚུལ་བཞིན་ཡིད་ལ་བྱེད་པའི་གནས་ཡིན་པས། དཀོན་མཆོག་གསུམ་གྱི་རྒྱུ་ཡིན་པས་སོ། ། དེ་བཞིན་གཤེགས་པ་སྔ་མའི་བྱང་ཆུབ་དང༌། ཡོན་ཏན་དང༌། འཕྲིན་ལས་རྣམས་ནི་ལྷན་ཅིག་བྱེད་པའི་རྒྱུ་ཡིན་ཏེ། གཞན་གྱི་སྒྲའི་རྟེན་ཡིན་པའི་ཕྱིར་རོ། ། འདི་ལྟར་དཀོན་མཆོག་གསུམ་འཇིག་རྟེན་དུ་འབྱུང་བ་ནི་ཡང་དག་པའི་ལྟ་བ་བསྒོམས་པ་ལས་ཡིན་ནོ། ། ཡང་དག་པའི་ལྟ་བ་ཡང་རྒྱུ་དང་རྐྱེན་གཉིས་ལ་བརྟེན་ནས་འབྱུང་སྟེ།

སོ་སོ་རང་གི་ཚུལ་བཞིན་ཡིད་ལ་བྱེད་པ་དང༌། གཞན་གྱི་སྒྲའོ། ། དེ་ལ་རང་གི་ཚུལ་བཞིན་ཡིད་ལ་བྱེད་པ་ན། རང་གི་ཁམས་ལ་བརྟེན་ནས་འབྱུང་བ་ཡང་དག་པའི་ལྟ་བའི་རྒྱུ་ཡིན་ནོ། ། གཞན་གྱི་སྒྲ་ཞེས་བྱ་བ་ཡང་གདམས་ངག་གི་རང་བཞིན་དུ་གྱུར་པའི་གསུང་རབ་བོ། ། དེ་ཡང་མཚན་ཉིད་གསུམ་དང་ལྡན་པ་ཡིན་ཏེ། ཤེས་རབ་ཀྱི་དམིགས་པ་ཟབ་མོའི་དོན་བརྗོད་པ་དང༌། ཐབས་ཀྱི་དམིགས་པ་རྒྱ་ཆེན་པོའི་དོན་བརྗོད་པ་དང༌། ཤེས་རབ་དང་ཐབས་ལ་ལེགས་པར་སྦྱོར་བར་བྱེད་པའོ། ། དེ་ལྟ་བུ་དེ་ཡང་བྱང་ཆུབ་ལ་སོགས་པ་གསུམ་ལ་རག་ལས་ཏེ། རང་གིས་ཟབ་མོ་མངོན་པར་བྱང་ཆུབ་པས་ཟབ་མོ་སྟོན་པ་དང༌། སྟོབས་བཅུ་ལ་སོགས་པའི་ཡོན་ཏན་གྱིས་ཇི་སྙེད་པའི་དོན་རྒྱ་ཆེར་ཤེས་པས་རྒྱ་ཆེན་པོའི་དོན་བརྗོད་པ་དང༌། འཕྲིན་ལས་ལ་དབང་འབྱོར་པ་དང༌། ཟབ་པ་ དང༌། རྒྱ་ཆེ་བའི་དོན་ལ་ལེགས་པར་འཇུག་ནུས་པར་བྱེད་ནུས་པའི་བསྟན་པ་འཇུག་གོ ། དེས་ན་སངས་རྒྱས་སྔ་མའི་བྱང་ཆུབ་ལ་སོགས་པའི་རྐྱེན་གྱིས་གཞན་གྱི་སྒྲ་གྲུབ་ལ་ཁམས་མ་སད་པས་རྒྱུ་བྱས་ནས་ཡོངས་སུ་འཚོལ་བའི་རང་བཞིན་ཚུལ་བཞིན་ཡིད་ལ་བྱེད་པ་གྲུབ་བོ། ། དེ་གཉིས་ལས་ནི་དེ་ཁོ་ན་ངེས་པའི་རང་བཞིན་ཡང་དག་པའི་ལྟ་བ་སྐྱེའོ། ། དེ་སྐྱེས་ནས་ཟབ་མོའི་དོན་ཇི་ལྟར་བསྟན་པ་བཞིན་དུ་བསྒོམས་པ་དང༌། རྒྱ་ཆེན་པོའི་དོན་ལ་སྤྱོད་པས་རྗེས་སུ་བསྒྲུབས་པ་དང་མི་གནས་པའི་མྱ་ངན་ལས་འདས་པའི་ལམ་མཐའ་གཉིས་དང་བྲལ་བར་ལེགས་པར་ཞུགས་པར་ཡང་འགྱུར་བ་ནི། ཚོགས་ཀྱི་ལམ་མཐར་ཕྱིན་ཅིང༌། སྦྱོར་བའི་ལམ་དང༌། མཐོང་བའི་ལམ་དང༌། སྒོམ་པའི་ལམ་གྱི་རིམ་གྱིས་བྱང་ཆུབ་སེམས་དཔའི་ས་བཅུ་མངོན་དུ་བྱེད་དོ། ། དེའི་འོག་ཏུ་ནི་རྣམ་པ་ཐམས་ཅད་མཁྱེད་པ་ཉིད་འཐོབ་བོ། ། དེ་ལ་གཞན་གྱི་སྒྲའི་རྟེན་སངས་རྒྱས་སྔ་མའི་བྱང་ཆུབ་ལས་སོགས་པ་གསུམ་ནི་རྐྱེན་ནོ། ། རང་གི་ཁམས་མ་སད་པ་ནི་རྒྱུའོ། ། དེ་ལྟར་རིང་བའི་རྒྱུ་རྐྱེན་དེ་ལས་ཀྱང་ཡང་དག་པའི་ལྟ་བ་སྐྱེས་པ་ནས་ས་བདུན་པའི་བར་དུ་གྲུབ་པའི་དགེ་བའི་ཆོས་ཀྱི་ཁྱད་པར་ཅན་གྱི་ཁམས་ནི་རྒྱུའོ།

། དེ་ནས་ས་བརྒྱད་པ་ལ་སོགས་པར་ཐོབ་པའི་བྱང་ཆུབ་དང་ཡོན་ཏན་དང་འཕྲིན་ལས་ནི་རྐྱེན་ཏོ། ། དེ་ནི་ཉེ་བའི་རྒྱུ་རྐྱེན་ཡིན་ལ། དེ་ལས་ནི་འབྲས་བུ་སྐད་ཅིག་མ་གཅིག་ལ་ཆོས་ཐམས་ཅད་མངོན་པར་བྱང་ཆུབ་པས་སངས་རྒྱས་དཀོན་མཆོག་མཚུངས་པ་མེད་པའི་ཡོན་ཏན་གྱི་ཆེ་བ་སྐད་ཅིག་མ་གཉིས་པ་ལ་ཐོབ་པས་ནི་ཆོས་དཀོན་མཆོག་སྟེ། ཆོས་ཀྱི་འཁོར་ལོ་བླ་ན་མེད་པའི་ཡན་ལག་ཐོབ་པའི་ཕྱིར་རོ། ། དེས་ན་འཕྲིན་ལས་དབང་འབྱོར་པས་ཚོགས་ཡོངས་སུ་བསྡུས་པའི་ནུས་པ་ཐོབ་པ་ནི་དགེ་འདུན་དཀོན་མཆོག་ཡིན་ཏེ། སྐུ་གསུམ་ཐོབ་པ་ན་དེ་ལྟར་དཀོན་མཆོག་གསུམ་འབྱུང་བ་ཐོབ་པར་བལྟའོ། ། ཀུན་རྫོབ་ཀྱི་ཐ་སྙད་ཀྱི་ལམ་དུ་ནི་དུས་ཕྱིས་འགྱུར་བར་ཟད་དོ། ། དེ་ལྟར་ན་ཉེ་བར་ལེན་པ་གཅིག་ལས་ལྷན་ཅིག་བྱེད་པའི་རྐྱེན་གསུམ་གྱི་དབང་གིས་འབྲས་བུ་གསུམ་འབྱུང་བར་བལྟའོ། ། དེས་ན་འབྲས་བུ་དཀོན་མཆོག་གསུམ་དང་དེའི་ཉེ་བའི་རྒྱུ་རྐྱེན་བཞི་དང༌། རིང་བའི་རྒྱུ་རྐྱེན་བཞི་པོ་འདི་མཐའ་དག་ཀྱང་ཁམས་ཉིད་དོ། ། འདི་ལྟར་སྟོང་པ་ཉིད་ཀྱི་རང་བཞིན་དུ་གྱུར་པའི་སེམས་ཀྱི་རྒྱུད་ནི་ཁམས་ཡིན་ནོ། ། དེ་ཡང་རྣམ་པ་གསུམ་སྟེ། སྒྲུབ་པར་བྱེད་པའི་གང་ཟག་ཅིག་ལ་ལྟོས་ནས་གནས་པའི་ཁམས་དང༌། སད་པའི་ཁམས་དང་རྣམ་པར་སྨིན་པའི་ཁམས་སོ། ། དེ་ལ་རིང་བའི་རྒྱུ་ཤིན་ཏུ་རྣམ་པར་མ་དག་པ་རང་གི་རྒྱུད་དུ་གཏོགས་པ་དང༌། རིང་བའི་རྐྱེན་ཤིན་ཏུ་རྣམ་པར་དག་པ་གཞན་གྱི་རྒྱུད་དུ་གཏོགས་པའི་བྱང་ཆུབ་ལ་སོགས་པ་ནི་གང་ཟག་དེས་མ་བསྒྲུབས་པར་རྣམ་པར་གནས་པས་ན་རང་བཞིན་དུ་གནས་པའི་ཁམས་ཞེས་བྱའོ། ། དེའི་ཉེ་བའི་རྒྱུ་དང་རྐྱེན་རང་གི་རྒྱུད་དུ་གཏོགས་པ་ནི་སད་པའི་ཁམས་ཏེ། རང་གིས་ཁྱད་པར་དུ་ཁམས་སྨིན་པར་བྱས་པའི་ཕྱིར། ། དེའི་འོག་ཏུ་འབྲས་བུ་དཀོན་མཆོག་གསུམ་འབྱུང་བ་ཐོབ་པ་ནི་ཤིན་ཏུ་རྣམ་པར་དག་པའི་རང་བཞིན་རང་གི་རྒྱུད་དུ་གཏོགས་པ་རྣམ་པར་སྨིན་པའི་ཁམས་ཡིན་ནོ།

། དེ་ལྟ་ན་རིགས་ཅན་གསུམ་གྱི་དོན་དུ་གཉེར་བའི་ཡུལ་འབྲས་བུ་དཀོན་མཆོག་གསུམ་དང༌། ཉེ་བར་ལེན་པའི་རྒྱུ་ཁམས་དང༌། ལྷན་ཅིག་བྱེད་པའི་རྐྱེན་བྱང་ཆུབ་ལ་སོགས་པ་གསུམ་སྟེ། རྒྱུ་འབྲས་བདུན་ཁོ་ནར་ངེས་པས་དཀོན་མཆོག་གི་འཁོར་ལོ་དང་སྦྱར་ནས་ཀྱང་གྲངས་འདི་ཙམ་གྱིས་སྐྱེས་བུའི་དོན་མ་ཚང་བ་མེད་པར་གནས་སོ། ། གྲངས་སོ། ། གོ་རིམ་ཡང་དཀོན་མཆོག་གསུམ་ནི་སྐྱེ་བའི་རིམ་པ་ཇི་ལྟ་བར་བསྟན་པའོ། ། ལྷན་ཅིག་བྱེད་པ་དང་ལྡན་པའི་རྒྱུ་ཡང་དགེ་འདུན་ལ་ཡོད་པས། དགེ་འདུན་གྱི་རྗེས་ལ་ཁམས་སོ། ། ཉེ་བར་ལེན་པ་དེ་ལས་བྱུང་བའི་འབྲས་བུ་ཡིན་པས་བྱང་ཆུབ་དེའི་འོག་ཏུ་བསྟན་ཏོ། ། དེ་ལ་ཡོན་ཏན་བརྟེན་པས་དེའི་འོག་ཏུ་ཡོན་ཏན་ནོ། ། ཡོན་ཏན་དེས་ཀྱང་རྗེས་སུ་མཐུན་པའི་འཕྲིན་ལས་འགྲུབ་པས་དེའི་འོག་ཏུ་འཕྲིན་ལས་བསྟན་ཏོ། ། དེ་ལྟར་སྟོན་པའི་གོ་རིམ་གྱི་ཚིགས་སུ་བཅད་པས་ནི་མི་གནས་པའི་མྱ་ངན་ལས་འདས་པའི་འཁོར་ལོའི་

ཚུལ་གསལ་བར་བྱས་སོ། ། གླེང་གཞིའི་ཚིགས་སུ་བཅད་པས་ནི་རྒྱུ་གཅིག་ལ་ལྟོས་ནས་རྒྱུ་རྐྱེན་རྣམ་པར་གཞག་པའི་དཀོན་མཆོག་གི་འཁོར་ལོ་གསལ་བར་བྱས་པས་སོ། ། འཆད་པར་འགྱུར་བའི་རྒྱུ་རྐྱེན་རྣམ་པར་གཞག་པས་ནི། རྒྱུ་རྐྱེན་རྒྱུད་ཐ་དད་པ་རྣམ་པར་བཞག་ནས་དཀོན་མཆོག་གི་འཁོར་ལོའི་ཚུལ་གསལ་བར་མཛད་དོ། ། ལུས་རྣམ་པར་གཞག་པའི་དོན་བསྡུས་པའོ། ། ཚིག་གི་དོན་བརྗོད་པར་བྱའོ། ། འདིར་རྡོ་རྗེའི་གནས་རྣམས་ཀྱི་སྒྲ་བཤད་པའི་རྒྱུ་དང༌། འཇུག་པའི་གཞི་དང༌། ལུང་དང་སྦྱར་བ་གསུམ་སྟོན་པས། ཚིགས་སུ་བཅད་པ་དང་པོ་འཆད་དོ། ། དེ་ལ་དང་པོ་བཤད་པའི་རྒྱུ་སྟོན་པ་ནི། རྟོགས་པའི་དོན་ཞེས་བྱ་བ་ལ་སོགས་པའོ། ། རྟོགས་པའི་དོན་ཅེས་བྱ་བས་ནི་བརྗོད་པའི་དོན་སེལ་བའོ། ། བརྗོད་དུ་མེད་པའི་ཕྱིར་ན་རྡོ་རྗེ་ལྟ་བུ་ཞེས་བྱའོ། ། རྡོ་རྗེའི་གནས་འདི་བདུན་དམིགས་པ་མེད་པའི་ཡེ་ཤེས་ཀྱིས་རྟོགས་པར་བྱ་བ་ཙམ་ཡིན་གྱི། བརྗོད་དུ་མེད་པ་ཡང་དོན་དམ་པའི་རང་བཞིན་ཡིན་པའི་ཕྱིར་རོ། ། དོན་དམ་པ་ནི་ངག་གི་ཡུལ་མ་ཡིན་པའི་ཕྱིར་ཏེ། རྣམ་པར་རྟོག་པའི་ཀུན་རྫོབ་ཡིན་པས་དོན་དམ་པ་རྟོག་པའི་ཡུལ་མ་ཡིན་པའི་ཕྱིར་རོ། ། ངག་གི་བརྗོད་བྱེད་དུ་མེད་པའི་དོན་ཀྱང་འདིར་སྒྲ་དང་རྟོག་པའི་ཞེན་གཞི་མ་ཡིན་པ་ལ་འདོད་དེ། དངོས་སུ་སྒྲའི་ཤེས་པ་ལ་མི་སྣང་བ་ཙམ་ནི་མ་ཡིན་ནོ། །དེ་ལྟ་མ་ཡིན་ན་ནི། ཀུན་རྫོབ་པ་བུམ་པ་ལ་སོགས་པ་ཡང་དེ་ལྟར་ཐལ་བའི་ཕྱིར་རོ། ། སྒྲ་རྟོག་གི་ཞེན་ཡུལ་མ་ཡིན་པ་ཡང་མཚན་ཉིད་མཐའ་དག་དང་བྲལ་བའི་ཕྱིར་རོ། ། དེ་འདྲ་བའི་དོན་གསལ་བར་བྱེད་པའི་ཡི་གེ་ནི། དོན་དེ་མངོན་དུ་བྱེད་པའི་གཞི་ཡིན་པས་གནས་ཞེས་བརྗོད་དོ། ། དོན་དེ་ཉིད་གསལ་བར་བྱེད་པ་ནི་དེ་ལ་ཞེས་བྱ་བ་ལས་སོགས་པའོ། ། ཕིགས་པར་དཀའ་བའི་ཕྱིར་ཞེས་བྱ་བས་ནི་རྡོ་རྗེ་ལྟ་བུ་ཉིད་དུ་བརྗོད་པའི་རྒྱུ་མཚན་བརྗོད་པའོ། ། མི་ཕིགས་པ་ཡང་སྒྲ་དང་རྣམ་པར་རྟོག་པ་དེས་རྟོགས་པར་མི་ནུས་པས་ཏེ།

དེ་དག་ནི་ཀུན་རྫོབ་པའི་དོན་ལས་འཇུག་པས་སོ། ། བརྗོད་དུ་མེད་པའི་རང་བཞིན་སོ་སོར་རང་གིས་རིག་པར་བྱ་བའི་དོན་ཅེས་བྱ་བ་ནི་རྡོ་རྗེ་ལྟ་བུར་བརྗོད་པར་བྱ་བའི་དོན་གྱི་ངོ་བོ་སྟེ། རྒྱུ་མཚན་དང་ལྡན་པ་སྟོན་པའོ། ། དོན་དེ་བརྗོད་པའི་ཡི་གེ་གང་ཡིན་པ་དེ་དག་ནི་གནས་ཞེས་བརྗོད་དེ། རྒྱུ་མཚན་ཅིས་ཞེ་ན་དེའི་རྟེན་དུ་གྱུར་པའི་ཕྱིར་རོ་ཞེས་བྱ་བའོ། ། རྟེན་དུ་གྱུར་པ་ཡང་དེ་ལ་བརྟེན་ནས་དེ་ཐོབ་ཅིང་མངོན་དུ་བྱེད་པའི་གཞི་ཡིན་པས་སོ། ། གལ་ཏེ་རྟོགས་པར་དཀའ་དང༌། བརྗོད་དུ་མེད་པའི་རང་བཞིན་དུ་བསྟན་མ་ཐག་པ་མ་ཡིན་ནམ། དོན་དེ་བརྗོད་པའི་ཡི་གེ་གང་ཡིན་ཞེས་བྱ་བ་ཇི་ལྟར་མི་འགལ། ཞེན་ནས་ཀྱང་བརྗོད་དུ་མེད་པ་ལ་ནི་དོན་དེ་བརྗོད་པའི་ཡི་གེ་མི་སྲིད་ལ། དོན་དེ་ལ་རྗོད་བྱེད་ཀྱི་ཡི་གེ་སྲིད་ན་ཡང༌། བརྗོད་དུ་མེད་པར་མི་རུང་ངོ་ཞེ་ན། དེ་ཐོབ་པ་དང་རྗེས་མཐུན་པའི་ལམ་སྟོན་པར་བྱེད་པས་ན་དོན་དེ་བརྗོད་པ་ཞེས་གསུངས་སོ། ། དེ་མངོན་དུ་བྱེད་པར་ནུས་པའི་ལམ་ནི་རྗེས་སུ་མཐུན་པའི་ལམ་ཡིན་ལ། ལམ་དེའི་དམིགས་པ་བརྗོད་པའི་ཚིགས་དག་ནི་ལམ་སྟོན་པ་ཞེས་བྱ་བའོ། ། དེས་ན་སྒྲ་གང་བརྗོད་པ་ལས་དོན་གང་དུ་སྣང་བའི་རྣམ་པར་རྟོག་པ་སྐྱེས་པའི་རྟོག་པ་དེའི་ཡུལ་ནི་བརྗོད་པར་བྱ་བ་ཡིན་ན། ། དེ་ལྟ་ཡིན་དང་སྟོང་པ་ཉིད་ལ་སོགས་པ་བརྗོད་པའི་སྒྲ་ལས་སྟོང་པའི་དོན་དུ་སྒྲོ་འདོགས་པས་མི་སྟོང་པའི་དོན་སྒྲོ་འདོགས་པ་གཅོད་པའི་རྣམ་པར་རྟོག་པ་སྐྱེ་བ་ན། བཏགས་པའི་དོན་དེ་ནི་བརྗོད་བྱ་ཡིན་ལ། དེར་རྟོགས་པའི་ལམ་ཡིན་ནོ། ། དེས་ན་ལམ་གྱི་དམིགས་པ་དངོས་སུ་བརྗོད་པའི་ཕྱིར་ལམ་བརྗོད་པ་ཞེས་བྱའོ། ། དེ་བསྒོམས་པ་ལས་ནི་རྣམ་པར་རྟོག་པའི་དྲྭ་བ་མཐའ་དག་དང་བྲལ་བ་དམིགས་པ་མེད་པའི་དོན་དམ་པའི་ཤེས་རབ་སྐྱེ་ལ་དེས་ནི་ཆོས་མངོན་དུ་བྱེད་དོ། ། ཆོས་དེ་ལམ་གྱིས་ནི་མངོན་དུ་བྱེད་པ་ཡང་མ་ཡིན་པས་ལམ་འཇུག་པར་བྱེད་པའི་ཆོས་ཀྱིས་བརྗོད་པར་མི་ནུས་སོ།

། དེས་ན་མདོ་སྡེ་རྒྱན་ནས། ། གང་ཕྱིར་སོ་སོར་རང་རིག་བྱ་ཕྱིར་བཅོམ་ལྡན་འདས་ཀྱིས་ཆོས་མ་བསྟན། ། ཐུགས་རྗེའི་བདག་ཉིད་སྦྲུལ་ཆེན་ལྟ་བུས་རིགས་བཤད་དབུགས་འདྲའི་ཆོས་རྣམས་ཀྱིས། ། སྐྱེ་བོ་ཉིད་ཀྱི་ཆོས་ལ་ཀུན་ནས་དྲངས་ཏེ་ཉིད་ཀྱི་ཞལ་གྱི་སྒོ། ། རྣམ་པར་དག་པ་ཐུན་མོང་རྒྱ་ཆེན་ཟད་མི་ཤེས་ལ་ཡང་དག་བཀོད། ། ཅེས་གསུངས་སོ། ། གལ་ཏེ་གཏོགས་པའི་དོན་དམ་པའི་རང་བཞིན་བརྗོད་པར་བྱ་བ་མ་ཡིན་པས་ན་ཁམས་བརྗོད་པར་བྱ་བ་མ་ཡིན་པར་གྲུབ་སྟེ། དོན་དམ་པའི་རང་བཞིན་ཡིན་པའི་ཕྱིར་རོ། ། ཀུན་རྫོབ་ཀྱི་ངོ་བོས་བསྡུས་པ་ཡོན་ཏན་དང༌། འཕྲིན་ལས་ལ་སོགས་པ་དག་ཅི་བརྗོད་བྱ་མ་ཡིན་ཞེ་ན། རྡོ་རྗེའི་གནས་བདུན་པོ་འདི་མཐའ་དག་ཁམས་ཀྱི་རང་བཞིན་དུ་བསྡུ་བ་ནི་སྔར་བཤད་ཟིན་པ་ཉིད་དོ། ། དེས་ན་ཁམས་བརྗོད་པར་བྱ་བ་མ་ཡིན་པར་གྲུབ་པ་ཉིད་ཀྱིས་རྡོ་རྗེའི་གནས་བདུན་བརྗོད་བྱ་མ་ཡིན་པར་གྲུབ་བོ། ། གཞན་ཡང་འདིར་རྡོ་རྗེའི་གནས་བདུན་བརྗོད་པས་ནི། ཁམས་ཇི་ལྟ་བ་བཞིན་རྟོགས་པར་བྱེད་པ་ཡིན་ཏེ། སྤྲོས་པ་མེད་པའི་ཁམས་དེ་དོན་དམ་པའི་ཡིན་ན་འཁོར་བ་དང་མྱ་ངན་ལས་འདས་པའི་ཐ་སྙད་ཇི་ལྟར་འཐད་ཅེས་དོགས་ན། རྣམ་པར་དག་པའི་རང་བཞིན་མྱ་ངན་ལས་འདས་པའི་ཐ་སྙད་ཀྱི་རྟེན་དཀོན་མཆོག་གསུམ་དང༌། དག་པར་བྱེད་པའི་རྐྱེན་བྱང་ཆུབ་ལས་སོགས་གསུམ་བཤད་པས་གློ་བུར་གྱི་སྤངས་པའི་མཚན་ཉིད་གྲུབ་བོ། ། གང་གི་ཚེ་རྐྱེན་དེ་ལས་འབྲས་བུ་དེ་མངོན་དུ་མ་གྱུར་པ་ན་འཁོར་བའི་ཐ་སྙད་ཀྱང་གྲུབ་པས་དེ་གཉིས་མི་འགལ་བར་བསྟན་པ་ཡིན་ལ། དེས་ཀྱང་ཁམས་གསལ་བར་བྱེད་པ་ཡིན་ནོ། ། དེས་ན་བསྟན་བཅོས་འདིར་ནི་ཁམས་བསྟན་ལ་འབེབས་པ་ཡིན་ལ། བསྟན་བཅོས་ཀྱི་དོན་ཡང་བརྗོད་བྱ་མ་ཡིན་པས་རྡོ་རྗེའི་གནས་བདུན་པོ་བསྟན་བཅོས་ཀྱི་དོན་དུ་ཇི་ལྟར་འདུས་པ་དེ་ལྟར་བརྗོད་པར་བྱ་བ་མ་ཡིན་ནོ། ། ཞེས་གྲུབ་པ་ཁོ་ནའོ། ། རྟོགས་པའི་དོན་ཅེས་བྱ་བ་ལ་སོགས་པས་བསྟན་པ་དང༌།

དེ་ལ་ཞེས་བྱ་བ་ལ་སོགས་པས་བཤད་པའི་མཇུག་བསྡུ་བ་ན་དེ་ལྟར་ཞེས་བྱ་བའོ། ། གཉིས་པ་སྒྲ་འཇུག་པའི་ཡུལ་སྟོན་པ་ནི། དེ་ལ་དོན་ནི་ཞེས་བྱ་བ་སོགས་པ། །དོན་འདིས་ནི་ཤིན་ཏུ་རྟོགས་དཀའ་བར་མདོ་ནས་གསུངས་སོ་ཞེས་མདོ་དང་སྦྱོར་བ་ནི། རྡོ་རྗེའི་གནས་བསྟན་པ་དེ་ཡང་ཞེས་བྱ་བ་ལ་སོགས་པའོ། ། འཇིག་རྟེན་ན་སངས་རྒྱས་ལ་བལྟ་བར་བྱ་བ་དང༌། ཆོས་ལ་མཉན་པར་བྱ་བ་དང༌། དགེ་འདུན་ལ་བསྙཻན་བཀུར་གྱིས་ཕན་གདགས་པའི་ཞིང་དུ་རྣམ་པར་རྟོག་པ་ཡོད་པས་ན། དེ་བཞིན་གཤེགས་པ་བསྟན་དུ་མེད་པ་ལ་སོགས་པར་བཤད་པར་ཟད་ཀྱི། གསུམ་ག་ཡང་ལྟ་བ་ལ་སོགས་པ་གསུམ་གར་ཡང་བྱར་མེད་པར་འདྲའོ། ། ཡུལ་དེ་ཞེས་བྱ་བ་ནི་སྣང་བ་མེད་པའི་ཤེས་རབ་ཀྱི་ཡུལ་ལོ། ། སྤྱོད་ཡུལ་ཤེས་བྱ་བ་ནི་སྣང་བ་དང་བཅས་པའི་ཡེ་ཤེས་རྗེས་ལ་ཐོབ་པའི་ཡུལ་ལོ། ། གལ་ཏེ་ཐོས་པ་དང༌། བསམ་པའི་ཤེས་པས་ཞེན་ཡུལ་དུ་བྱར་མེད་པ་དེ་སྣང་བ་དང་བཅས་པའི་སྤྱོད་ཡུལ་དུ་ཇི་ལྟར་འཐད་ཅེ་ན། བདེན་ཏེ་རང་བཞིན་སྒྲུབ་པས་སྤྱོད་ཡུལ་དུ་བྱེད་པ་ནི་མ་ཡིན་གྱི། འོན་ཀྱང་ཕྱིན་ཅི་ལོག་གི་འཛིན་པ་འགོག་པས་སྒྲ་རྟོག་གི་སྤྱོད་ཡུལ་དུ་བྱེད་པར་བསྟན་པ་མི་འགལ་ལོ། ། དེ་བཞིན་གཤེགས་པ་མ་ཡིན་པ་གཞན་གྱིས་ནི་དེ་བཞིན་གཤེགས་པ་ལ་དད་པའི་དབང་མ་གཏོགས་པར་འཛིན་པ་འགོག་པའི་ཐ་སྙད་ཀྱིས་ཀྱང་སྤྱོད་ཡུལ་དུ་བྱ་བར་མི་ནུས་ཏེ། མངོན་དུ་བྱར་མི་ནུས་པ་དང༌། དཔག་པར་བྱར་ཡང་མེད་པའི་ཕྱིར་རོ། ། དེས་ན་ཤ་རིའི་བུ་དོན་འདི་ནི་རེ་ཞིག་ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་རང་གི་ཤེས་རབ་ཀྱིས་ཡང་དག་པར་ཤེས་པའམ། བལྟ་བའམ། བཏགས་པར་མི་ནུས་ན་ཞེས་གསུངས་ཏེ། སྦྱོར་བ་དང༌། དངོས་གཞི་དང༌། མཇུག་གི་ཤེས་པས་སམ། སྦྱོར་བ་དང་མཐོང་བ་དང་སྒོམ་པའི་ཤེས་པས་མི་རྟོགས་པས་ཕྱིར་རིམ་པ་བཞིན་སྦྱར་རོ། ། དོན་དམ་པ་ལ་སེམས་ཅན་གྱི་ཁམས་དང༌། དེ་བཞིན་གཤེགས་པའི་སྙིང་པོ་དང༌། ཆོས་ཀྱི་སྐུ་ཞེས་བྱ་བ་རྣམ་པ་གསུམ་དུ་བརྗོད་པ་ནི།

མ་དག་པ་དང༌། དག་པ་དང་ཤིན་ཏུ་རྣམ་པར་དག་པའི་གནས་སྐབས་གསུམ་ལ་གྲངས་བཞིན་དགོངས་པའོ། ། མྱ་ངན་ལས་འདས་པའི་དབྱིངས་ཞེས་བྱ་བ་ནི་སྒྲིབ་པ་ཐམས་ཅད་སྤངས་པའི་རང་བཞིན་ནོ། ། སྒྲིབ་པ་མཐའ་དག་ཀྱང་ཕུང་པོ་ལྔས་བསྡུས་པའི་ཕྱིར། ཕུང་པོ་ལྷག་མ་མེད་པའི་མྱ་ངན་ལས་འདས་པའི་ཉན་ཐོས་དང་རང་སངས་རྒྱས་ལ་ཡང་མྱ་ངན་ལས་འདས་པ་དེ་འདྲ་བ་ཡོད་དོ་སྙམ་དུ་རྟོག་པ་དགག་པའི་ཕྱིར་མྱ་ངན་ལས་འདས་པའི་དབྱིངས་ཞེས་བགྱི་བ་དེ་ནི་དེ་བཞིན་གཤེགས་པའི་ཆོས་ཀྱི་སྐུའི་ཚིག་བླ་དྭགས་སོ་ཞེས་གསུངས་ཏེ། ཡོན་ཏན་གྱི་རྣམ་པ་ཐམས་ཅད་ཀྱི་མཛོད་དུ་གྱུར་པའི་ཡེ་ཤེས་ཕུན་སུམ་ཚོགས་པ་ནི་ཆོས་ཀྱི་སྐུ་ཡིན་ནོ། ། དེས་ནི་ཆོས་ཀྱི་སྐུ་མ་ཐོབ་བར་ནི། མྱ་ངན་ལས་འདས་པའི་རང་བཞིན་མི་ཐོབ་བོ། ། དེ་ལྟར་ཡང་ཇི་སྲིད་སངས་རྒྱས་མ་ཐོབ་བར། ། མྱ་ངན་ལས་འདས་པ་མི་ཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་བལྟ་བར་མི་ནུས་བཞིན་ཞེས་འཆད་པར་འགྱུར་རོ། ། རྣམ་པར་དབྱེར་མེད་པའི་ཆོས་དང་ལྡན་པ་ཞེས་བྱ་བ་ནི། ལྷན་ཅིག་ངེས་པའི་རང་བཞིན་ཅན་ཏེ། ཡོན་ཏན་དེ་དག་ཆོས་ཀྱི་སྐུ་ལ་རྟག་ཏུ་ངེས་པས་ཐོག་མ་ནས་ཡོད་པའི་ཕྱིར་མ་སྐྱེས་པར་བསྟན་ཏོ། ། མ་བྲལ་བའི་ཡེ་ཤེས་ཀྱི་ཡོན་ཏན་ཅན་ཞེས་བྱ་ནི། སྒྲིབ་བྱེད་དང་བྲལ་བའི་ཤེས་པ་ལ་གནས་པ་ཡང་མ་ཡིན་ཏེ། སྒྲིབ་པ་གདོད་མ་ནས་མ་གྲུབ་པའི་ཕྱིར་རོ། ། དེས་ན་སྒྲིབ་པ་སྤངས་པ་ལ་མི་ལྟོས་པར་གནས་པའི་ཕྱིར་བསལ་བར་བྱ་བ་མ་ཡིན་པར་བསྟན་ཏོ། ། རྟོག་པར་མི་མཛད་པ་ནི། སྤྱིར་མཛད་པ་ལ་རྟོག་པ་མེད་པའོ། ། རྣམ་པར་རྟོག་པར་མི་མཛད་པ་ནི་བྱེ་བྲག་ཏུ་འདི་དང་འདི་བྱའོ་ཞེས་རྟོག་པ་མེད་པའོ། ། དེ་ལྟར་མདོར་བསྡུས་ནས་རྡོ་རྗེའི་གནས་བདུན་པོ་འདི་ནི། བསྟན་བཅོས་འདི་མཐའ་དག་གི་ལུས་སུ་རིག་པར་བྱའོ། ། ཇི་ལྟར་ན་མདོར་བསྡུས་པས་ལུས་ཡིན་ཞེ་ན། བསྟན་པའི་སྒོ་བསྡུས་པའི་དོན་གྱིས་ན་ཞེས་གསུངས་ཏེ། བསྟན་པར་འཇུག་པའི་རྒྱུའི་དོན་ནི་བསྟན་པའི་སྒོ་ཡིན་ལ།

དོན་དེ་ཡང་བསྡུས་པའི་དོན་གྱིས་ཏེ། བསྡུས་པའི་རང་བཞིན་གྱིས་ནའོ། ། འདི་བདུན་ནི་བསྟན་བཅོས་འདིའི་ལུས་ཀྱི་རང་བཞིན་ཡིན་ནོ་ཞེས་བསྟན་བཅོས་ཀྱི་ལུས་ཀྱི་དངོས་པོ་ཉེ་བར་བསྟན་པའོ། ། དེ་ལྟར་ལུས་ཀྱི་དངོས་པོ་ཉེ་བར་བཀོད་ནས། ལུས་ཀྱི་དོན་དེའི་གྲངས་ངེས་པ་འཆད་པ་ནི། འདི་དག་རང་མཚན་ཉིད་ཀྱིས་ཞེས་བྱ་བ་ལ་སོགས་པ་ཚིགས་སུ་བཅད་པའོ། ། རང་མཚན་ཉིད་ཀྱིས་རྗེས་འབྲེལ་བ་ཞེས་བྱ་བ་ནི། རང་གི་མཚན་ཉིད་ཀྱི་སྒོ་ནས་དངོས་པོ་བདུན་ཁོ་ནར་ངེས་པར་བསྟན་པའོ། ། མདོ་འགའ་ལས་གནས་འགའ་ཞིག་བསྟན་པར་ཟད་དེ། མདོ་སྡེ་གཅིག་ཏུ་འདི་རང་གི་མཚན་ཉིད་ཀྱིས་མ་ཚང་བ་མེད་པར་བསྟན་པས་ན། རང་གི་མཚན་ཉིད་ཀྱིས་རྗེས་སུ་འབྲེལ་བར་བསྟན་ཏོ་ཞེས་བྱ་བའི་དོན་ཏོ། ། རྗེས་སུ་འབྲེལ་བ་ནི་ཕན་ཚུན་མ་བྲལ་བ་དང་རྣམ་པར་མ་ཆད་པ་ལ་བརྗོད་པའོ། ། དེ་ཡང་རྣམ་པ་གཉིས་ཏེ། རྒྱུ་དང་འབྲས་བུ་རྣམ་པ་བདུན་ངེས་པའི་རང་བཞིན་དུ། གླེང་གཞི་ཉིད་ནས་བདུན་གའི་རྗེས་སུ་འབྲེལ་བ་ཙམ་བསྟན་ཀྱང༌། སོ་སོ་རང་གི་རང་བཞིན་བཅས་པར་དངོས་པོ་བདུན་ཚང་བར་བསྟན་པའི་རྗེས་སུ་འབྲེལ་བ་ནི། ཉན་ཐོས་དང་བྱང་ཆུབ་སེམས་དཔའི་ཡོན་ཏན་བསྔགས་པའི་རྗེས་ཐོགས་ལ་དཀོན་མཆོག་གསུམ་གྱི་གླེང་གཞི་བསྟན་ལ། བྱང་ཆུབ་སེམས་དཔའ་ཆོས་ཀྱི་དབྱེ་བ་དྲུག་ཅུ་དེའི་འོག་ཏུ་བསྟན་པས་ནི་ཁམས་བསྟན་ཅིང༌། དེ་ཉིད་ཀྱི་རྗེས་ཐོགས་ལ་རྒྱལ་བའི་ཆོས་ཀྱི་དབྱེ་བ་བརྒྱ་བཅུ་བསྟན་པས་ནི་བྱང་ཆུབ་དང་ཡོན་ཏན་དང་འཕྲིན་ལས་བསྟན་ཏེ། དེ་ལྟར་གནས་བདུན་རང་གི་མཚན་ཉིད་ཀྱི་རྗེས་སུ་འབྲེལ་བ་བསྟན་པ་ཡིན་ནོ། ། རྡོ་རྗེ་གནས་བདུན་པོ་འདི་དག་ལས་ཞེས་བྱ་བ་ནས། བྱང་ཆུབ་སེམས་དཔའ་དང་དེ་བཞིན་གཤེགས་པའི་ཆོས་ཀྱི་དབྱེ་བ་བསྟན་པ་ལས་སོ་ཞེས་བྱ་བའི་བར་གྱིས་ནི་རྩ་བའི་དོན་ཙམ་འགྲེལ་པར་བཀོད་པའོ། ། དེ་ཉིད་གསལ་བར་བྱེད་པས་རྒྱས་པར་འཆད་པ་ནི། དེ་ལས་ཞེས་བྱ་བ་ལ་སོགས་པས་ཏེ།

འདི་ནི་རྩ་བར་དངོས་སུ་མ་བརྗོད་པའི་དོན་ཕན་ཚུན་རྒྱུ་འབྲས་རྗེས་སུ་འབྲེལ་བ་བསྟན་པས། དངོས་པོ་བདུན་གྱི་རྗེས་འབྲེལ་བར་བསྟན་པ་ཙམ་མདོའི་གླེང་གཞིའི་དོན་བཀོད་པའོ། ། དེ་ཡང་འདི་སྐད་དུ། འདི་སྐད་བདག་གི་ཐོས་པས་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཀྱི་ཕུང་པོའི་རི། སྔོན་རྒྱལ་བ་བཞུགས་བཞུགས་པའི་མཆོད་རྟེན་ཆེན་པོ། དེ་བཞིན་གཤེགས་པའི་བྱིན་གྱིས་བརླབ་བྱའི་བྱིན་གྱིས་བརླབས་པའི་སའི་སྙིང་པོ་ཞེས་བྱ་བ་ནས། ཡོན་ཏན་ཚད་མེད་ལས་ཡང་དག་པར་འབྱུང་བ་དེ་བཞིན་གཤེགས་པའི་སྤྱོད་ཡུལ་ན། བཅོམ་ལྡན་འདས་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པ། ཆོས་ཀྱི་འཁོར་ལོ་ལེགས་པར་བསྐོར་བ། སློབ་མའི་ཚོགས་ཤིན་ཏུ་དུལ་བ་མཐའ་ཡས་པ་མངའ་བ། ཆོས་ཐམས་ཅད་ལ་མངའ་བརྙེས་པ། ། སེམས་ཅན་ཐམས་ཅད་ཀྱི་བསམ་པའི་ཚུལ་ལེགས་པར་མཁྱེན་པ། དབང་པོ་མཆོག་གི་ཕ་རོལ་ཏུ་ཕྱིན་པ། སེམས་ཅན་ཐམས་ཅད་ཀྱི་ཉོན་མོངས་པའི་བག་ཆགས་ཀྱི་མཚམས་སྦྱོར་བ་འཇོམས་པ་ལ་མཁས་པ། སངས་རྒྱས་ཀྱི་མཛད་པ་ལྷུན་གྱིས་གྲུབ་ཅིང་རྒྱུན་མི་འཆད་པ། དགེ་སློང་སྟོང་ཕྲག་དྲུག་ཅུའི་དགེ་སློང་གི་དགེ་འདུན་ཆེན་པོ་དང་ཐབས་གཅིག་ཏུ་བཞུགས་ཏེ། ཐམས་ཅད་ཀྱང་ཅང་ཤེས་པ་ཞེས་བྱ་བ་ལ་སོགས་པས་ཉན་ཐོས་དང་བྱང་ཆུབ་སེམས་དཔའི་ཡོན་ཏན་བསྔགས་པ་བསྟན་ནས། བྱང་ཆུབ་སེམས་པ་སེམས་དཔའ་ཆེན་པོ་གྲངས་མེད་པ་དང་ཡང་ཐབས་གཅིག་གོ་ཞེས་གསུངས་སོ། ། དེ་ལས་སོ་སོའི་སྐྱེ་བོ་དང་སློབ་པ་དང་མི་སློབ་པ་དང༌། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་དེ་བཞིན་གཤེགས་པའི་ཆོས་རྣམས་སམ། འཇིག་རྟེན་པ་དང་འཇིག་རྟེན་ལས་འདས་པ་དང༌། ཁ་ན་མ་ཐོ་བ་དང་བཅས་པ་དང་ཁ་ན་མ་ཐོ་བ་མེད་པ་དང༌། ཟག་པ་དང་བཅས་པ་དང་ཟག་པ་མེད་པ་དང༌། འདུས་བྱས་དང་འདུས་མ་བྱས་ཀྱི་ཆོས་རྣམས་ནི་ཆོས་ཐམས་ཅད་དོ། ། དེ་དག་སྟོང་པ་དང་མཚན་མ་མེད་པ་དང་སྨོན་པ་མེད་པ་དང་མངོན་པར་འདུ་བྱ་བ་མེད་པར་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པ་ནི་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པའོ།

། དེ་ནས་སྟོབས་བཅུ་དང་མི་འཇིགས་པ་བཞི་དང༌། མ་འདྲེས་པ་བཅོ་བརྒྱད་དང་ལྡན་པས། རིམ་པ་བཞིན་དུ་དུས་ལ་བབ་ཅིང་རྗེས་སུ་མཐུན་པར་ཆོས་སྟོན་པ་དང༌། བག་ཚ་མེད་ཅིང་ཐོགས་པ་མེད་པར་སྟོན་པ་དང༌། ཉོན་མོངས་པ་སེལ་བའི་ནུས་པ་དང་ལྡན་པར་སྟོན་པ་ནི། ཐོག་མ་དང༌། བར་དང་ཐ་མར་དགེ་བ་སྟོན་པའི་ཕྱིར་ཆོས་ཀྱི་འཁོར་ལོ་ལེགས་པར་བསྐོར་བའོ། ། དེའི་འོག་ཏུ་ཚོགས་ཡོངས་སུ་སྡུད་པ་ལ་དབང་འབྱོར་པས། བསྐལ་བ་ཇི་ལྟ་བར་འདུག་པ་དང༌། ཡོངས་སུ་སྨིན་པ་དང༌། རྣམ་པར་གྲོལ་བའི་འབྲས་བུ་ཐོབ་པས། གང་ཟག་གཞན་ཆོས་ལ་བཀོད་པ་ནི། སློབ་མའི་ཚོགས་ཤིན་ཏུ་དུལ་བ་མཐའ་ཡས་པ་མངའ་བ་བརྗོད་དེ། འདི་གསུམ་འཇིག་རྟེན་དུ་འབྱུང་བ་ནི་འབྲས་བུ་ཉིད་དུ་གྲུབ་པའི་དོན་ཏོ། ། དེའི་རྒྱུ་ཁམས་དང་བྱང་ཆུབ་དང་ཡོན་ཏན་དང་འཕྲིན་ལས་བཞི་པོ་ནི་ཚིག་ལྷག་མས་བསྟན་ཏོ། 

། དེ་ལ་དཀོན་མཆོག་གསུམ་བརྗོད་པའི་ཚིག་གསུམ་ནི་རྩ་བའི་ཚིག་ཅེས་བྱ་སྟེ། གཙོ་བོའི་དོན་བརྗོད་པའི་ཕྱིར་རོ། ། ལྷག་མ་བཞི་བརྗོད་པ་ནི་ཡན་ལག་གི་ཚིག་ཡིན་ཏེ། དེའི་ཐབས་བརྗོད་པའི་ཕྱིར་རོ། ། འོ་ན་ལྷག་མ་གནས་བཞིའི་ཚིག་གིས་ཆ་གང་གིས་བརྗོད་སྙམ་ན། དེ་ལ་ཞེས་བྱ་བས་གསལ་བར་བྱེད་དོ། ། སྔོན་ས་བརྒྱད་པ་ལ་གནས་པ་ན་ཆོས་ཐམས་ཅད་དབང་ཐོབ་པར་གྱུར་པ་སྟེ། རྣམ་པར་རྟོག་པ་མཐའ་དག་གཏན་དུ་བཟློག་པ་དང༌། རྣམ་པར་མི་རྟོག་པ་ལ་རྟག་ཏུ་གནས་པར་ནུས་པའི་ཕྱིར་ན། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ལ་དབང་བསྒྱུར་བར་ནུས་པའི་རྒྱུ་ལས་དེ་མཐར་ཐུག་པའི་མཚན་ཉིད་སངས་རྒྱས་ཀྱི་ཆོས་ཀྱི་སྐུ་ཡོངས་སུ་རྫོགས་པ་སངས་རྒྱས་དཀོན་མཆོག་འབྱུང་ངོ༌། ། ས་དགུ་པ་ལ། དང་པོ་བསམ་པ་ཤེས་པ་དང༌། བར་དུ་དབང་བསྒྱུར་བ་མཆོག་ཐོབ་པ་དང༌། ཐ་མར་སྒྲིབ་པ་སེལ་བ་ལ་མཁས་པ་ཐོབ་པ་ལས་ནི། དེ་མཐར་ཐུག་པའི་མཚན་ཉིད། དེ་བཞིན་གཤེགས་པའི་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པ་བཅོ་བརྒྱད་རབ་ཏུ་ཐོས་པས། ཐོག་མ་དང་བར་དང་ཐ་མར་དགེ་བས་ཆོས་ཀྱི་འཁོར་ལོ་བསྐོར་བས་ན་ཆོས་དཀོན་མཆོག་འབྱུང་ངོ༌། ། ས་བཅུ་པ་ལ་སངས་རྒྱས་ཀྱི་མཛད་པ་ལྷུན་གྱིས་གྲུབ་ཅིང་རྒྱུན་མི་འཆད་པ་ཐོབ་པ་ལས། དེ་མཐར་ཐུག་གི་མཚན་ཉིད་སངས་རྒྱས་ཀྱི་འཕྲིན་ལས་རྣམ་པ་གཉིས་ལ་དབང་འབྱོར་པས་ན་ཚོགས་ཡོངས་སུ་བསྡུ་བ་གྲུབ་པ་དགེ་འདུན་དཀོན་མཆོག་འཇིག་རྟེན་དུ་འབྱུང་ངོ༌། ། དེ་ལྟར་སངས་རྒྱས་པའི་སྦྱོར་བ་ཆེ་འབྲིང་གསུམ་ལ་ཐོབ་པའི། བྱང་ཆུབ་དང་ཡོན་ཏན་དང་འཕྲིན་ལས་འདི་གསུམ་ནི་འབྲས་བུ་དཀོན་མཆོག་གསུམ་འགྲུབ་པའི་རྐྱེན་ཏོ། ། དེའི་ཉེ་བར་ལེན་པའི་ཁམས་ཉིད་ནི་ཉན་ཐོས་དང་བྱང་ཆུབ་སེམས་དཔའི་ཡོན་ཏན་དང་མི་བསྟན་པས་ཉེ་བར་མཚོན་པ་ཡིན་ཏེ། ལྷན་ཅིག་བྱེད་པས་ཟིན་པའི་ཁམས་ནི་དགེ་འདུན་ལ་བརྟེན་པའི་ཕྱིར་རོ། ། དེས་ན་སློབ་མའི་ཚོགས་ཤིན་ཏུ་དུལ་བ་དེ་ཡང་དེ་མ་ཐག་ཏུ་ཞེས་བྱ་བ་ལ་སོགས་པའོ།

། གོ་རིམ་ཇི་ལྟ་བར་ཉན་ཐོས་ཀྱི་བྱང་ཆུབ་དང༌། རང་སངས་རྒྱས་ཀྱི་བྱང་ཆུབ་ལ་ཤིན་ཏུ་དུལ་བའི་ཕྱིར་དེ་ལྟ་བུའི་ཡོན་ཏན་དང་ལྡན་པ་དག་དང་ངོ་བོ་ཞེས་བྱ་བ་ནི། བྱང་ཆུབ་དམན་པ་དང༌། མཆོག་གི་འབྲས་བུ་ཐོབ་པར་བྱེད་པའི་ནུས་པ་ཡོད་པས། འབྲས་བུ་སྒྲུབ་པ་ལ་ལས་སུ་རུང་བས་ན། དེ་དག་ལ་ཤིན་ཏུ་དུལ་བ་ཞེས་བྱའོ། ། དེ་ལྟར་རྗེས་སུ་འབྲེལ་བ་ཙམ་ཞིག་རང་གི་མཚན་ཉིད་ཀྱིས་ཁྱད་པར་དུ་མ་བྱས་པ་ནི་གླེང་གཞིའི་ལེའུ་ཉིད་དུ་བསྟན་པའི་དོན་བཤད་ནས། གནས་བདུན་པོ་རང་གི་མཚན་ཉིད་བསྟན་པས་རྗེས་སུ་འབྲེལ་བ་མདོ་ཉིད་ནས་གསུངས་པར་སྟོན་པ་ནི། དེ་ནས་ཞེས་བྱ་བ་ལ་སོགས་པའོ། ། མདོ་དེ་ལས་འདི་སྐད་ཅེས། ། དེ་ནས་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་ལ་འཇུག་པས་ངེས་པར་འབྱུང་བ་སྒྲིབ་པ་མེད་པའི་སྒོ་ཞེས་བྱ་བའི་ཆོས་ཀྱི་རྣམ་གྲངས་ཡང་དག་པར་རབ་ཏུ་སྟོན་ཏེ། དེའི་ཚེ་བཅོམ་ལྡན་འདས་མངོན་པར་རྫོགས་པར་སངས་རྒྱས་ནས་ལོ་བཅུ་དྲུག་བཞེས་ནས་ཚངས་པར་སྤྱོད་པ་རྒྱས་པར་མཁྱེན་ ཅིང༌། བྱང་ཆུབ་སེམས་དཔའི་འདུས་པ་ཆེན་པོ་དེ་ཡང་གཟིགས་ཤིང་མཁྱེན་ཏེ་ཞེས་བྱ་བ་ནས། འདི་སྙམ་དུ་ངས་བྱང་ཆུབ་སེམས་དཔའ་སྤྱོད་པ་འཇུག་པས་ངེས་པར་འབྱུང་བ་སྒྲིབ་པ་མེད་པའི་སྒོ་ཞེས་བྱ་བའི་ཆོས་ཀྱི་རྣམ་གྲངས་བསྟན་པར་བྱའོ་སྙམ་དུ་དགོངས་སོ། ། དེ་ནས་དེའི་ཚེ་བཅོམ་ལྡན་འདས་དེ་བཞིན་གཤེགས་པའི་ཏིང་ངེ་འཛིན་སངས་རྒྱས་ཀྱི་སྤྱོད་ཡུལ་གྱི་རྣམ་པར་འཕྲུལ་བ་ཇི་ལྟ་བ་བཞིན་དུ་ཡང་དག་པར་སྟོན་པ་ཞེས་བྱ་བ་ལ་སྙོམས་པར་བཞུགས་སོ། ། བཅོམ་ལྡན་འདས་ཏིང་ངེ་འཛིན་དེ་ལ་སྙོམས་པར་བཞུགས་མ་ཐག་ཏུ། དེའི་ཚེ་སངས་རྒྱས་ཀྱི་མཐུས་འདོད་པའི་ཁམས་དང་གཟུགས་ཀྱི་ཁམས་ཀྱི་བར་གྱི་བར་སྣང་ལ་འཁོར་གྱི་དཀྱིལ་འཁོར་གྱི་ཁྱམས། སངས་རྒྱས་ཀྱི་གནས། དེ་བཞིན་གཤེགས་པའི་དགེ་བའི་རྩ་བས་མངོན་པར་གྲུབ་པ། བྱང་ཆུབ་སེམས་དཔའི་བསམ་པ་ཡོངས་སུ་སྦྱོང་བ།

ཕྱོགས་བཅུའི་འཇིག་རྟེན་གྱི་ཁམས་སྣང་བར་བྱེད་པ། སེམས་ཅན་ཚད་མེད་པའི་བསམ་པ་ཚིམ་པར་བྱེད་པ། ལྷའི་གཞལ་མེད་ཁང་མཐའ་དག་ཟིལ་གྱིས་གནོན་པ་ཞེས་བྱ་བ་ནས། བཻཌཱུརྱ་དཀར་པོའི་གཞི་ཅན་འཛམ་བུའི་གསེར་གྱི་རྩིག་ངོགས་དང་ཞེས་བྱ་བ་ལ་སོགས་པ་རིན་པོ་ཆེ་སྣ་ཚོགས་ཀྱི་རྟ་བབས་དང་སྒོ་ཁང་དང་ཁ་ཁྱེར་དང་སྟེགས་བུ་དང་ཁང་པ་བརྩེགས་པ་དང་ལྡན་པ། མུ་ཏིག་གི་དོ་ཤལ་དཔྱངས་ཤིང་གདུགས་དང༌། བ་དན་དང༌། རྒྱལ་མཚན་བསྒྲེང་བ། ལྷའི་དར་གྱི་ལྡ་ལྡི་དཔྱངས་པ། དེ་ལ་སོགས་པ་བསྔགས་པ་དཔག་ཏུ་མེད་ཅིང་ཐུག་པ་མེད་པ་ཅན། སྟོང་གསུམ་གྱི་ཚད་དང་མཉམ་པ་ཞིག་བྱུང་ངོ༌། ། དེར་ཡང་ཙན་དན་སྦྲུལ་གྱི་སྙིང་པོས་བྱུགས་པ། དུས་ཀྱི་རྗེས་སུ་འབྲངས་པའི་དྲི་དང་ལྡན་པ། ཨ་ཀ་རུ་དམ་པའི་སྙིང་པོས་བདུག་པ༑ ཀླུའི་མུ་ཏིག་དང་རིན་པོ་ཆེའི་མེ་ཏོག་གིས་སྤྲས་པ། མེ་ཏོག་སིལ་མ་བཀྲམ་པ། རིན་པོ་ཆེའི་ཤིང་དང་མཁའ་རྟེན་གྱིས་མཛེས་པར་བྱས་ཏེ། འཁོར་གྱི་ཁྱམས་དེ་ན་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཀྱི་རྒྱན་གྱི་བཀོད་པ་མཛེས་པ་ཇི་སྙེད་པ་ཐམས་ཅད་སྣང་ངོ༌། ། དེར་སེང་གེའི་ཁྲི་བྱེ་བ་ཁྲག་ཁྲིག་བྱུང་བ་དང༌། གླིང་བཞི་པའི་འཇིག་རྟེན་འདིར་སའི་སྟེང་ནས་འཁོར་གྱི་ཁྱམས་ལ་ཐུག་པར་རིན་པོ་ཆེའི་ཐེམ་སྐས་རྒྱན་སྣ་ཚོགས་དང་ལྡན་པ་བཞི་སྟོང་བྱུང་ཞིང༌། དེ་བཞིན་དུ་གླིང་བཞི་པ་ཐམས་ཅད་དུ་ཡང་བྱུང་བར་གྱུར་ཏོ་ཞེས་བྱ་བའི་བར་ནི། རིན་པོ་ཆེ་བཀོད་པའི་དཀྱིལ་འཁོར་གྱི་ཁྱམས་རྒྱ་ཆེན་པོ་གྲུབ་པའོ། ། དེ་ནས་བཅོམ་ལྡན་འདས་དགོངས་ཤིང་མཁྱེན་བཞིན་དུ་ཏིང་ངེ་འཛིན་དེ་ལས་བཞེངས་པར་གྱུར་ཏོ། ། བཞེངས་མ་ཐག་ཏུ་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་ཤིང་སྣང་བ་ཆེན་པོ་བྱུང་བར་གྱུར་ཏོ། ། དེ་ནས་བཅོམ་ལྡན་འདས་བྱང་ཆུབ་སེམས་དཔས་བསྐོར་ཅིང་ཉན་ཐོས་ཀྱིས་མདུན་དུ་བདར་ཏེ། ལྷ་དང་ཀླུ་ལ་སོགས་པས་མངོན་པར་བསྟོད་ཅིང་ཞེས་བྱ་བ་ནས།

བྱ་རྒོད་ཀྱི་ཕུང་པོའི་རི་ལས་མི་སྣང་བར་གྱུར་ཏེ། འཁོར་གྱི་ཁམས་སུ་གཤེགས་པར་གྱུར་པ་དང༌། དེའི་ཚེ་རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་དང༌། འཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་དང་རྣམས་ཀྱིས། རིམ་པ་བཞིན་དུ། ལྷའི་མེ་ཏོག་དང༌། སྤོས་དང༌། ན་བཟའ་དང༌། རིན་པོ་ཆེའི་སྤྲིན་དང༌། རྒྱན་དང༌། མུ་ཏིག་གི་དོ་ཤལ་གྱི་སྤྲིན་གྱི་ཆར་མངོན་པར་ཕབ་ནས། ཚིགས་སུ་བཅད་པས་བསྟོད་དེ་ཞབས་འབྲིང་དུ་འབྲངས་ནས་རིན་པོ་ཆེའི་ཁྱམས་སུ་བྱོན་ནས། གདན་ཇི་ལྟར་བཤམས་པ་ལ་བཞུགས་སོ། ། གླིང་བཞི་པ་འདིར་ཇི་ལྟ་བར། གླིང་པ་ཐམས་ཅད་དུའང་དེ་བཞིན་དུ་བཞུགས་སོ། ། དེ་ནས་ཡང་བཅོམ་ལྡན་འདས་དེའི་ཚེ་སངས་རྒྱས་ཀྱི་ཏིང་ངེ་འཛིན་སྒྲིབ་པ་མེད་པའི་རྣམ་པར་ཐར་པ་ལས་སངས་རྒྱས་རྣམ་པར་རོལ་བ་ཞེས་བྱ་བ་ལ་སྙོམས་པར་བཞུགས་སོ། ། དེ་ལ་སྙོམས་པར་ཞུགས་མ་ཐག་ཏུ་བཅོམ་ལྡན་འདས་ཀྱི་སྤུའི་ཁུང་བུ་ཐམས་ཅད་ལས། སྤུའི་ཁུང་བུ་རེ་རེ་ནས་ཀྱང་འོད་ཟེར་གངྒཱའི་ཀླུང་གི་བྱེ་མ་སྙེད་བྱུང་སྟེ། ཤར་ལ་སོགས་པར་ཕྱོགས་བཅུར་སྣང་བར་བྱ་སྟེ། ངན་སོང་གི་སྡུག་བསྔལ་བཅད་དོ། ། སེམས་ཅན་ཐམས་ཅད་ཀྱི་ཉོན་མོངས་པ་ཡང་རབ་ཏུ་ཞིའོ། ། ཕན་ཚུན་བྱམས་པའི་སེམས་ཐོབ་བོ། ། འོད་དེ་ལས་བྱང་ཆུབ་སེམས་དཔའ་བསྐུལ་བའི་ཚིགས་སུ་བཅད་པ་མང་པོ་ཡང་བྱུང་ནས། ཞིང་ཐམས་ཅད་དུ་གོ་བར་བྱ་སྟེ། བྱང་ཆུབ་སེམས་དཔའ་བསྐུལ་ཞིང་སེམས་ཅན་ཐམས་ཅད་ཕན་བཏགས། བདུད་ཐམས་ཅད་སྤ་བཀོང་ནས་སླར་ལོག་ནས་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། ། དེ་ནས་ཕྱོགས་བཅུ་ནས་བྱང་ཆུབ་སེམས་དཔའ་བཅུ་རེ་རེ་ཡང་བྱང་ཆུབ་སེམས་དཔའི་འཁོར་དཔག་ཏུ་མེད་པས་བསྐོར་ཏོ། ། འོངས་ནས་ལྷ་རྫས་ཀྱི་རིན་པོ་ཆེ་སྣ་ཚོགས་ཀྱིས་མཆོད་པའི་ཆར་ལ་སོགས་པ་ཕབ་ནས། ལན་ཁྲི་ཁྲིར་བསྐོར་བར་བྱས་ནས་ཚིགས་སུ་བཅད་པས་མངོན་པར་བསྟོད་དོ། ། སོ་སོའི་སྟན་ལ་འཁོད་དོ་ཞེས་བྱ་བའི་བར་ནི།

དེ་བཞིན་གཤེགས་པའི་འཁོར་འདུས་པ་དང༌། མཆོད་པ་སྣ་ཚོགས་བསྒྲུབས་པ་ དང༌། བསྟོད་པའི་སྤྲིན་གྱིས་ཆར་བབ་པའོ། ། དེ་ནས་བཅོམ་ལྡན་འདས་ཀྱིས་འཁོར་འདུས་པ་ཆེན་པོ་དེ་མཁྱེན་ནས་སྨིན་མཚམས་ཀྱི་མཛོད་སྤུ་ནས་བྱང་ཆུབ་སེམས་དཔའ་སྟོབས་ཉེ་བར་སྟོན་པ་ཞེས་བྱ་བའི་འོད་ཟེར་ཕྱུང་སྟེ། ཐམས་ཅད་དང་ལྡན་པའི་འཁོར་ལ་ལན་བདུན་བསྐོར་བ་བྱས་ནས་བྱང་ཆུབ་སེམས་དཔའི་ཚོགས་དེ་ཉིད་ཀྱི་སྤྱི་བོར་མི་སྣང་བར་གྱུར་ཏོ། ། དེས་བྱང་ཆུབ་སེམས་དཔའ་མེ་ཏོག་དཔལ་གྱི་སྙིང་པོ་ཆོས་ཐམས་ཅད་ལ་དབང་བསྒྱུར་བ་ཞེས་བྱ་ལ་ལ་རེག་མ་ཐག་ཏུ། དེ་བྱང་ཆུབ་སེམས་དཔའི་ཏིང་ངེ་འཛིན་རྒྱན་བཀོད་པ་ཞེས་བྱ་བ་ལ་སྙོམས་པར་བཞུགས་སོ། ། དེ་ལ་བཞུགས་མ་ཐག་ཏུ་རིན་པོ་ཆེའི་ཁྱམས་ཀྱི་དབུས་སུ་བཅོམ་ལྡན་འདས་ཀྱི་སེང་གེའི་ཁྲི་འཕང་དུ་ཤིང་རྟ་ལ་བྱེ་བ་ཁྲག་ཁྲིག་བརྒྱ་སྟོང་ཙམ་དུ་མཐོ་བ། རིན་པོ་ཆེ་ཐམས་ཅད་ཀྱིས་སྤྲས་པ། རས་བཅོས་བུ་སྣ་ཚོགས་གཏིང་བ། བླ་རེ་ཡིད་དུ་འོང་བ་བྲེས་པ་ཞེས་བྱ་བ་ནས། བྱང་ཆུབ་སེམས་དཔའ་མེ་ཏོག་དཔལ་གྱི་སྙིང་པོས་དེ་ལྟ་བུའི་དེ་བཞིན་གཤེགས་པའི་གདན་སེང་གེའི་ཁྲི་བསྐལ་བར་བསྔགས་པ་མཐའ་ཡས་པ་ཞེས་བྱ་བ་དེ་སྤྲུལ་ཏེ། ཏིང་ངེ་འཛིན་ལས་ལངས་ནས་ཐལ་མོ་སྦྱར་ཏེ། བཅོམ་ལྡན་འདས་ལ་ཚིགས་སུ་བཅད་པས་མངོན་པར་བསྟོད་ནས། སེང་གེའི་ཁྲི་ལ་བཞུགས་པའི་བར་ནི་ཆོས་ཀྱི་གདན་གྱི་བཀོད་པ་རྒྱ་ཆེན་པོ་དང་འོད་སྐྱེ་བ་ཡིན་ནོ། ། དེ་ནས་བཅོམ་ལྡན་འདས་སྒྲིབ་པ་མེད་པའི་རྣམ་པར་ཐར་པ་བརྙེས་ནས། བྱང་ཆུབ་སེམས་དཔའི་སྤྱོད་པ་ལ་འཇུག་པ་ངེས་པར་འབྱུང་བ་སྒྲིབ་པ་མེད་པའི་རྣམ་པར་ཐར་པའི་སྒོ་ཞེས་བྱ་བའི་ཆོས་ཀྱི་རྣམ་གྲངས་ཀྱི་མིང་བསྒྲགས་པ་སྔོན་དུ་བཏང་ནས། ཡོན་ཏན་ཡོངས་སུ་བསྒྲགས་པ་ནི་འདི་ལྟ་སྟེ། བྱང་ཆུབ་སེམས་དཔའ་ལམ་བཀོད་པ་ལ་དམིགས་པ། སངས་རྒྱས་ཀྱི་ཆོས་ཟབ་མོ་ཐམས་ཅད་དང༌། སྟོབས་བཅུ་དང་མི་འཇིགས་པ་བཞི་ཡོངས་སུ་བསྒྲུབས་པ།

ཡེ་ཤེས་ཀྱི་འབྱུང་གནས་སུ་གྱུར་པ། ཆོས་ཐམས་ཅད་ལ་དབང་བསྒྱུར་བའི་གཟུགས་ཀྱི་ཕྱག་རྒྱའི་སྒོར་འཇུག་པ། སོ་སོ་ཡང་དག་པ་རིག་པ་ལ་རྣམ་པར་གདོན་མི་ཟ་བའི་སྒོར་འཇུག་པ། མངོན་པར་ཤེས་པའི་ཡེ་ཤེས་ཆེན་པོ་ལ་གཞོལ་བའི་སྒོར་འཇུག་པ། ཕྱིར་མི་ལྡོག་པའི་འཁོར་ལོ། མི་སྐྱེ་བའི་ཆོས་སྟོན་པ་ཞེས་བྱ་བ་ནས། ཆོས་ཐམས་ཅད་ལ་དབང་བསྒྱུར་བའི་ཚུལ་ལ་འཇུག་པ་སྟེ། དེ་ལྟ་བུའི་ཆོས་ཀྱི་རྣམ་གྲངས་ཡང་དག་པར་རབ་ཏུ་བསྟན་པ་དང་བཤད་པ་དང་རྣམ་པར་ཤེས་པར་བྱ་བའི་ཕྱིར་དང་ཞེས་བྱ་བ་ནས། སངས་རྒྱས་ཀྱི་མཛད་པ་ཆེན་པོ་ཐོབ་པར་བྱ་བའི་ཕྱིར་བཅོམ་ལྡན་འདས། གདན་སེང་གེའི་ཁྲི་དེ་ལ་བཞུགས་སོ་ཞེས་བྱ་བའི་བར་དེས་ནི་ཆོས་དཀོན་མཆོག་གི་ཡོན་ཏན་རྣམ་པར་དབྱེ་བའོ། ། དེ་ནས་སངས་རྒྱས་ཀྱི་མཐུས་བྱང་ཆུབ་སེམས་དཔའ་རིན་ཆེན་སྲོག་ཤིང་ཞེས་བྱ་བ་རྒྱན་བཀོད་པའི་ཏིང་ངེ་འཛིན་ལ་སྙོམས་པར་བཞུགས་པས། ཐམས་ཅད་དང་ལྡན་པའི་འཁོར་སངས་རྒྱས་དང་རྒྱན་གྱིས་བརྒྱན་པས་བྱིན་གྱིས་བརླབས་པ་དང༌། བྱང་ཆུབ་སེམས་དཔའ་སྒྲ་བསྒྲགས་སྟོབས་ཀྱི་རྒྱལ་པོ་ཞེས་བྱ་བ་པད་མ་བཀོད་པའི་ཏིང་ངེ་འཛིན་ལ་སྙོམས་པར་བཞུགས་པས༌། མེ་ཏོག་གི་ལྡ་ལྡི་དང་ཕུར་མ་དག་གིས་བཅོམ་ལྡན་འདས་དང་བྱང་ཆུབ་སེམས་དཔའི་ཚོག་ལ་མངོན་པར་འཐོར་བ་དང༌། བློ་མཆོག་རྒྱ་མཚོ་དྲི་བཀོད་པའི་ཏིང་ངེ་འཛིན་ལ་སྙོམས་པར་བཞུགས་པས། ཐམས་ཅད་དང་ལྡན་པའི་འཁོར་གྱི་སྤུའི་ཁུང་བུ་ནས་ཙན་དན་སྦྲུལ་གྱི་སྙིང་པོའི་དྲི་དང་ལྡན་པ་དང་འོད་ཟེར་གྱི་དྲྭ་བ་ཅན་གྱི་འོད་བཀོད་པའི་ཏིང་ངེ་འཛིན་ལ་སྙོམས་པར་བཞུགས་པས། དེ་དག་ལ་ལུས་ཀྱི་འོད་མཐའ་ཡས་པར་བྱིན་གྱིས་བརླབས་པ་དང༌། ཡང་ཁ་ཅིག་གིས་སངས་རྒྱས་མིག་མི་འཛུམས་པར་ལྟ་བ་དང༌། ཆོས་ཉིད་དོན་དུ་གཉེར་ཞིང་ཆོས་ལ་དགའ་བ་དང༌། སྒྲིབ་པ་ལྔ་དང་བྲལ་བ་དང༌། བྱང་ཆུབ་ཀྱི་སེམས་དྲན་ཞིང་སངས་རྒྱས་ལ་དམིགས་པ་མི་བརྗེད་པ་དང༌། བདུད་དང་ཕྱིར་རྒོལ་བ་བཅོམ་པར་བྱིན་གྱིས་བརླབས་པ་དང༌།

བྱང་ཆུབ་སེམས་དཔའ་བདུད་བཅོམ། བདུད་ཀྱི་འཁོར་ཐམས་ཅད་རྣམ་པར་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པས། དེ་མ་ཐག་ཏུ་བདུད་བྱེ་བ་བརྒྱ་ཕྲག་ཇི་སྙེད་པ་དཔུང་དང་བཅས་པ་བཅོམ་ལྡན་འདས་ཀྱི་སྤྱན་སྔར་ཕྱིན་ནས་ཞབས་ལ་ཕྱག་འཚལ་ཏེ། ལྷ་རྫས་ཀྱི་མཆོད་པས་མཆོད་ནས། བཅོམ་ལྡན་འདས་ལ་ཆོས་བཤད་པར་གསོལ་བ་བཏབ་ཅིང་བདུད་ཀྱི་ལས་སྤང་བར་དམ་བཅས་པ་དང༌། དེ་ལ་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་གསོལ་བ་བཏབ་པའི་དགེ་བས་བདུད་ཀྱི་ལས་དང་བྲལ་བར་ལུང་བསྟན་པའི་བར་ནི། ཕན་ཚུན་བྱང་ཆུབ་སེམས་དཔའི་ཏིང་ངེ་འཛིན་གྱི་སྤྱོད་ཡུལ་གྱི་ཡུལ་གྱི་མཐུ་བསྟན་པ་ཏེ། ཏིང་ངེ་འཛིན་གྱི་ནུས་པའི་ཡུལ་དུ་གྱུར་པའི་ལས་དེ་ལ་འཇུག་པའི་མཐུ་ཕན་ཚུན་བསྟན་པའོ། ། དེ་ནས་བྱང་ཆུབ་སེམས་དཔའ་ཆོས་ཀྱི་དབང་ཕྱུག་གི་རྒྱལ་པོ་ཞེས་བྱ་བ་འཁོར་དེར་འདུས་ཤིང་འཁོད་པ་དེས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་སངས་རྒྱས་ཀྱི་ཡུལ་དེ་བཞིན་གཤེགས་པའི་བྱིན་གྱིས་བརླབས་པ་དང་བསྟན་པ་དང་ནི་བསམ་གྱིས་མི་ཁྱབ་བོ། ། དེང་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་ལ་འཇུག་པས་ངེས་པར་འབྱུང་བ་སྒྲིབ་པ་མེད་པའི་སྒོ་ཞེས་བགྱི་བ་འདུས་པ་ཆེན་པོའི་ལེའུའི་ཆོས་ཀྱི་རྣམ་གྲངས་བཤད་པར་བཞེས་པར་གདོན་མི་འཚལ་ལོ། ། དེ་ཅིའི་དེ་སླད་དུ་ཞེ་ན། བཅོམ་ལྡན་འདས་ཨེ་མའོ་བྱང་ཆུབ་སེམས་དཔའི་འདུས་པ་འདི་ནི་བྱང་ཆུབ་སེམས་དཔའ་བསམ་གྱིས་མི་ཁྱབ་པའི་གོ་ཆ་བགོས་པ། མངོན་པར་ཤེས་པའི་ཡེ་ཤེས་ཆེན་པོས་རྣམ་པར་རོལ་བ། ཕྱོགས་བཅུར་སྒྲ་བསྒྲགས་པ་ཞེས་བྱ་བ་ལ་སོགས་པ་བྱང་ཆུབ་སེམས་དཔའི་འཁོར་དེའི་ཡོན་ཏན་བརྗོད་པ་ནས་བརྩམས་ཏེ། བསོད་ནམས་ཚད་མ་མཆིས་པ་བསགས་པ། རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ལ་ཉེ་བར་གྱུར་པ། ཕྱི་མའི་མཐའི་མུར་བསྔགས་པ་མཐར་ཕྱིན་པ་མེད་པའི་འདི་ལྟ་བུར་གྱུར་པ་རྣམས་ཀྱི་འདུས་པ་ལགས་སོ།

། ཞེས་བྱ་བ་ནས་ཡང་བཅོམ་ལྡན་འདས་སྐྱེས་བུ་དམ་པ་འདི་དག་གིས་སེམས་བསྐྱེད་པ་གཅིག་གིས་བཀོད་པ་གང་ཞིག་བྱིན་གྱིས་བརླབས་པ་དེ་ནི་ཉན་ཐོས་དང་རང་སངས་རྒྱས་ཀྱིས་བསྐལ་བ་བརྒྱ་ཕྲག་སྟོང་དུ་ཡང་སྟོན་པར་རྔོ་མི་ཐོག་གོ ། རྣམ་པར་འཕྲུལ་པའི་ཆོ་འཕྲུལ་འདི་ལྟ་བུ་མཐོང་ཡང་ཉན་ཐོས་དང་རང་སངས་རྒྱས་ཀྱི་ཐེག་པ་ལ་རེ་བ་བསྐྱེད་པའི་སེམས་ཅན་ཤེས་རབ་འཆལ་བ་ཅན་དེ་དག་ལ་ནི་བདག་ངོ་མཚར་ཆེ་བ་སྙམ་བགྱིད་དོ་ཞེས་བྱ་བ་ནས། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་དག་བསམ་པ་ཐག་པ་ནས་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང་བསྐྱེད་པར་འགྱུར་པ་དེ་དག་ནི་རིང་པོ་མི་ཐོགས་པར་ཆོས་འདི་ལྟ་བུ་དང་ལྡན་པར་འགྱུར་རོ་ཞེས་བྱ་བའི་བར་ནི་བྱང་ཆུབ་སེམས་དཔའི་ཡོན་ཏན་གྱི་བསྔགས་པ་སྣ་ཚོགས་པ་བསྟན་པའོ། ། དེ་ལྟར་དཀོན་མཆོག་གསུམ་གྱི་ཡོན་ཏན་གྱི་རྣམ་པར་དབྱེ་བ་བསྟན་པ་ཡིན་ལ། ཡོན་ཏན་གྱི་རྣམ་པར་དབྱེ་བ་ཞེས་བྱ་བ་ཡང་ཡོན་ཏན་ཇི་སྙེད་སྣ་ཚོགས་ལ་བརྗོད་དོ། ། དེ་ནས་དཀོན་མཆོག་གསུམ་གྱི་ཇི་ལྟ་བ་ཉིད་དུ་གྱུར་པ་དོན་དམ་པའི་ཡོན་ཏན་སྟོན་པ་ནི།

 དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའི་འདུས་པ་ཆེན་པོ་དེ་གཟིགས་ཏེ། ཨེ་མའོ་བྱང་ཆུབ་སེམས་དཔའ་འདི་དག་ནི་ཆོས་དོན་དུ་གཉེར་བ༑ དེ་བཞིན་གཤེགས་པའི་ཆོས་ཀྱི་མཛོད་འཛིན་པའོ་ཞེས་བྱ་བར་མཁྱེན་ནས། ཆོས་ཀྱི་རྣམ་གྲངས་འདི་བཤད་པའི་ཕྱིར། མི་འཇིགས་པའི་སྤོབས་པ་ཞེས་བྱ་བའི་འོད་ཟེར་སྐྱེས་བུ་ཆེན་པོའི་མཚན་སྤྱི་གཙུག་ནས་ཕྱུང་ངོ༌། །དེ་ཕྱུང་མ་ཐག་ཏུ་བྱང་ཆུབ་སེམས་དཔའི་འཁོར་ལ་ལན་བདུན་བསྐོར་བ་བྱས་ནས། བྱང་ཆུབ་སེམས་དཔའ་གཟུངས་ཀྱི་དབང་ཕྱུག་རྒྱལ་པོ་ལ་ལན་བརྒྱ་བསྐོར་བ་བྱས་ནས་བྱང་ཆུབ་སེམས་དཔའ་གཟུངས་ཀྱི་དབང་ཕྱུག་རྒྱལ་པོའི་སྤྱི་བོ་གཙུག་ཏུ་མི་སྣང་བར་གྱུར་ཏོ། ། དེས་དེ་ལ་རེག་མ་ཐག་ཏུ་བྱང་ཆུབ་སེམས་དཔའ་གཟུངས་ཀྱི་དབང་ཕྱུག་རྒྱལ་པོས། ཐམས་ཅད་དང་ལྡན་པའི་འཁོར་དེའི་འོད་དང་སེང་གེའི་ཁྲི་དང་ལུས་དང་རྒྱན་བརྒྱ་འགྱུར་དུ་ཟིལ་གྱིས་མནན་ནས་ལྷ་མེ་ལྷན་ནེ་ལྷང་ངེའོ། ། དེ་ནས་སྐྱེས་བུ་དམ་པ་དེ་བསྟན་ལས་ལངས་ནས་རིན་པོ་ཆེའི་གདུགས་དེ་བཞིན་གཤེགས་པའི་རྒྱན་ཅེས་བྱ་བས་དེ་བཞིན་གཤེགས་པའི་དབུའི་སྤྱི་གཙུག་གི་བྲང་ཐད་ལ་གཟུང་བ་དེའི་རྒྱན་གྱི་རྣམ་པར་དབྱེ་བ་བསྟན་པ་ཡང་ཤིན་ཏུ་མང་ངོ༌། ། དེ་ལྟ་བུའི་གདུགས་བྱིན་གྱིས་བརླབས་ནས། མེ་ཏོག་དང་སིལ་སྙན་གྱི་མཆོད་པའི་ཆར་ཕབ་ནས། བཅོམ་ལྡན་འདས་ལ་དོན་དམ་པའི་ཡོན་ཏན་གྱིས་བསྟོད་པ། ཀུན་ཏུ་སྣང་བ་ཀུན་ནས་འོད་ཟེར་ཅན། ། དོན་རྣམས་མ་ལུས་སྟོན་པ་ཀུན་ནས་སྤྱན། ། རང་འབྱུང་ཆོས་ཀྱི་ངོ་བོ་ཉིད་ལ་མཁས། །བསམ་གྱིས་མི་ཁྱབ་ཡོན་ཏན་ཀུན་དང་ལྡན། །སྐྱེས་བུ་ཁྱུ་མཆོག་གིས་ནི་འོད་ཟེར་ཕྱུང༌། །ཞལ་ཡང་རྣམ་པར་སྦྱོང་ཞེས་འོད་མཛད་པ། །འདྲེན་པ་དེས་ནི་བདག་གི་ལུས་ལ་ཡང༌། ། ལན་བརྒྱར་བསྐོར་བ་བགྱིས་ནས་སྤྱི་བོར་ནི། ། མི་ཡི་འདྲེན་པ་འོད་ཀྱིས་རེག་པས་ན། ། གང་དག་བདག་གིས་སྔོན་ཐོས་དྲན་པས་དང༌།། བློ་གྲོས་སྤོབས་པ་སྣང་བ་དེ་བཞིན་གཟུངས།

། རྣམ་པ་སྟོང་དུ་ཁྱད་པར་འཕགས་པར་གྱུར། ། གཞན་ཡང་སངས་རྒྱས་མཁྱེན་པ་མཐའ་ཡས་དང༌། ། སྤོབས་པ་བདག་གི་ལུས་ལ་རབ་ཏུ་ཞུགས། ། སངས་རྒྱས་མཐུ་ཆེན་བསྙེན་པར་དཀའ་བ་ལ། ། ཉམས་ཆུང་བདག་གིས་མཉེས་པར་བྱེད་མི་ནུས། ། སངས་རྒྱས་གནང་ནས་འགྲོ་ཀུན་ཕན་སླད་དུ། ། སངས་རྒྱས་གནང་ནས་འགྲོ་ཀུན་ཕན་སླད་དུ། ། སངས་རྒྱས་ལ་ནི་ཞུ་བ་ཞུ་བར་འཚལ། ། རྫོགས་པའི་བྱང་ཆུབ་སེམས་དཔའི་སྤྱོད་འཇུག་དང༌། ། འཇིག་རྟེན་རྣམ་འདྲེན་དག་ནི་འབྱུང་བ་དང༌། ། སྣང་དང་ངེས་འབྱུང་རྣམ་པར་འཕྲུལ་པ་དང༌། ། དབང་བསྐུར་ཡེ་ཤེས་སོ་སོར་ཞུ་བར་འཚལ། ། ཞེས་བྱ་བ་ནས། ཇི་ལྟར་བཅོམ་ལྡན་ཁྱེད་ཀྱི་མཁྱེན་འཇུག་དང༌། ། ཇི་ལྟར་ཡུན་རིང་ནས་ནི་བསླབས་པ་དང༌། ། ཆོས་ཀྱི་དབང་ཕྱུག་རྒྱལ་པོ་རབ་བསླབས་པ། ། འདྲེན་པ་རྣམས་ཀྱི་སྤྱོད་པ་བཤད་དུ་གསོལ། ། ཞེས་བྱ་བ་ལ་སོགས་པའི་ཚིགས་སུ་བཅད་པ་བཅུས་སངས་རྒྱས་ཀྱི་ཡོན་ཏན་ཇི་ལྟ་བ་ཉིད་བརྗོད་དོ། ། དེའི་འོག་ཏུ་བྱང་ཆུབ་སེམས་དཔའ་གཟུངས་ཀྱི་དབང་ཕྱུག་རྒྱལ་པོས་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པའི་ཡུལ་ནི་བསམ་གྱིས་མི་ཁྱབ་ཅིང༌། བྱང་ཆུབ་སེམས་དཔའི་སྤྱོད་པ་ནི་ཚད་མ་མཆིས་སོ། ། ཞེས་བྱ་བ་བརྩམས་ཏེ། བཅོམ་ལྡན་འདས་བྱང་ཆུབ་སེམས་དཔའ་དག་བྱང་ཆུབ་སེམས་དཔའི་ལས་ཡང་དག་པ་ལ་ཞུགས་པ་དང༌། ལེགས་པར་བགྱིད་པའི་ལས་བགྱིད་པ་དང༌། ལས་ཀྱི་མཐའ་གདུང་བ་མ་མཆིས་པ་རྣམས་ལགས་ཞེས་པའི་བར་ནི་ཐེག་པ་ཆེན་པོའི་ཆོས་མཆོག་གི་གཏམ་གྱི་དངོས་པོ་ཉེ་བར་དགོད་པས་ཏེ། ཆོས་ཀྱི་དོན་དམ་པའི་ཡོན་ཏན་ནོ། ། དེ་ནས་བཅོམ་ལྡན་འདས་ཅི་ནས་ཀྱང་བྱང་ཆུབ་སེམས་དཔའ་བདུད་དང་ཕྱིར་རྒོལ་བ་བཅོམ་ཞིང་ཐེ་ཚོམ་དང་བྲལ་ནས། དེ་བཞིན་གཤེགས་པའི་ཡུལ་ལ་འཇུག་པར་འགྱུར་བ་དང༌། ཞེས་བྱ་བ་ནས། མྱུར་དུ་ཆོས་ཐམས་ཅད་ལ་དབང་ཐོབ་པར་འགྱུར་བའི་དོན་དུ། དེ་བཞིན་གཤེགས་པས་བློ་ཤིན་ཏུ་རྣམ་པར་ངེས་པས། བྱང་ཆུབ་སེམས་དཔའ་སྤྱོད་པ་ལ་འཇུག་པས་མངོན་པར་འཕགས་པའི་ཆོས་ཀྱི་སྒོ་དེ་ལེགས་པར་བཤད་དུ་གསོལ་ཞེས་བྱ་བའི་བར་ནི་ཐེག་པ་ཆེན་པོའི་ཆོས་མཆོག་དེ་རྟོགས་པའི་འབྲས་བུ་ཆོས་ཀྱི་དབང་ཕྱུག་དམ་པ་ཐོབ་པར་བསྟན་པ་སྟེ།

དགེ་འདུན་དཀོན་མཆོག་གི་དོན་དམ་པའི་ཡོན་ཏན་ནོ། ། དེ་ལྟར་དེའི་བར་ནི་གླེང་གཞིའི་ལེའུའོ།། །།དེ་ལྟར་དཀོན་མཆོག་གསུམ་གླེང་གཞིའི་ལེའུ་བརྗོད་ནས། དེའི་རྒྱུ་རྐྱེན་རྣམ་པ་བཞིས་སངས་རྒྱས་དང་བྱང་ཆུབ་སེམས་དཔའི་ཆོས་ཀྱི་དབྱེ་བ་བསྟན་པས་རང་གི་མཚན་ཉིད་ཀྱི་རྗེས་སུ་འབྲེལ་བ་ཉེ་བར་དགོད་པ་ནི། དེ་ནས་མདོའི་གླེང་གཞིའི་ལེའུའི་རྗེས་ཐོགས་སུ་ཞེས་བྱ་བ་ལ་སོགས་པའོ། ། ཡོན་ཏན་རྣམ་པ་དྲུག་ཅུ་ཡང་ཡིན་ལ། ཡོངས་སུ་སྦྱོང་བ་ཡང་ཡིན་པས། ཡོན་ཏན་རྣམ་པ་དྲུག་ཅུའི་ཡོངས་སུ་སྦྱོང་བ་ཞེས་བརྗོད་དོ། ། སྦྱང་བར་བྱ་བ་གང་གི་ཡོངས་སུ་སྦྱོང་བ་རྣམ་པ་དྲུག་ཅུ་ཡིན་ཞེ་ན། ཡོངས་སུ་དག་པ་ཞེས་བྱ་བ་སྟེ། རང་བཞིན་གྱིས་ཡོངས་སུ་དག་པ་སྟེ། ཁམས་ཀྱི་ཞེས་བྱ་བའི་དོན་ཏོ། ། ཡང་ན་ཡོངས་སུ་དག་པའི་ཡོན་ཏན་གྱི་ཡོངས་སུ་སྦྱོང་བ་རྣམ་པ་དྲུག་ཅུ་བསྟན་པས། ཞེས་བྱ་བ་ཡིན་ཏེ། རང་བཞིན་གྱིས་ཡོངས་སུ་དག་པ་ལ་བརྟེན་པའི་ཡོན་ཏན་ནི་གསལ་བར་བྱ་བ་ཡིན་པས་སྦྱང་བར་བྱ་བ་ཡིན་ལ། དེ་གསལ་བར་བྱེད་པའི་ཡོངས་སུ་སྦྱོང་བ་དྲུག་ཅུ་ནི་ཡོངས་སུ་སྦྱོང་བར་བྱེད་པ་ཡིན་ནོ། ། དེ་བསྟན་པས་ཅི་ཞིག་འགྲུབ་པ་དེ་བརྗོད་པ་ནི། ཁམས་གསལ་བར་མཛད་དེ་ཞེས་བྱ་བའོ། ། གལ་ཏེ་ཡོན་ཏན་རྣམ་པ་དྲུག་ཅུ་བསྟན་མོད། དེས་ཁམས་ཇི་ལྟར་འགྲུབ་པར་ནུས་ཏེ། ཆོས་དྲུག་ཅུ་སྟོན་པ་ཡིན་ཡང་ཁམས་སྒྲུབ་པར་བྱེད་པ་མ་ཡིན་པ་ལ་འགལ་བ་མེད་པས་གཏན་ཚིགས་འདི་ནི་མ་ངེས་སོ་ཞེ་ན། དེ་སྤང་བའི་ཕྱིར་བྱང་ཆུབ་སེམས་དཔའི་ཡོན་ཏན་གྱི་ཆོས་རྣམས་ཁམས་ལས་མི་འཁྲུལ་བར་རིགས་པས་སྒྲུབ་པ་ནི། ཡོངས་སུ་དག་པར་བྱ་བའི་ཡོན་ཏན་དང་ལྡན་ཞེས་བྱ་བ་སྟེ། རང་བཞིན་གྱིས་རྣམ་པར་དག་པའི་ཁམས་ཡོན་ཏན་དང་ལྡན་པ་ཡིན་ནོ། ། དེ་ཡོངས་སུ་དག་པ་ཞེས་བྱ་བ་ནི། དག་པར་བྱེད་པའི་ཡོངས་སུ་སྦྱོང་བ་འཐད་པའི་ཕྱིར་རོ་ཞེས་བྱའོ། ། གཞན་དུ་མི་འཐད་པའི་ཕྱིར་རོ་ཞེས་བྱ་བའི་དོན་ཏོ།

། དེ་ལྟར་ཆོས་དེ་ཁམས་ལ་མི་འཁྲུལ་བར་འགྲུབ་ན། ཆོས་སྟོན་པ་ཁམས་རྟོགས་པར་བྱེད་པའི་འབྲས་བུ་ཅན་དུ་འགྲུབ་པས་མ་ངེས་པ་མ་ཡིན་ནོ། ། ཆོས་དེ་དག་ཁམས་ལ་མི་འཁྲུལ་བར་ལུང་གིས་ཀྱང་སྒྲུབ་པ་ནི་དོན་གྱིས་དབང་འདི་ཉེ་བར་བཟུང་ནས་ཞེས་བྱ་བ་ལ་སོགས་པས་ས་བཅུའི་མདོ་ཁུངས་སུ་བྱེད་དོ། ། མདོ་དེ་ཉིད་དུ་ཞེས་བྱ་བ་ལ་སོགས་པས་ནི། འཕགས་པ་གཟུངས་ཀྱི་དབང་ཕྱུག་རྒྱལ་པོའི་མདོ་ཉིད་ཁུངས་སུ་བྱེད་པའོ། ། འདིར་མ་དག་པའི་བཻཌཱུརྱ། རྒྱ་ཚྭའི་ཆུ་རྣོན་པོར་སྦངས་ནས་སྐྲའི་རྩེ་མོས་སྦྱོང་བས་སྦྱོང་བ་དང༌། ཟས་ཀྱི་ཁུ་བ་རྣོན་པོར་སྦངས་ནས་བལ་གི་ལྭ་བས་སྦྱོང་བ་དང༌། སྨན་ཆེན་པོའི་ཁུ་བས་སྦངས་ནས་རས་སྲབ་མོས་སྦྱོང་བའི་དཔེ་གསུམ་གྱིས། མ་དག་པའི་སེམས་ཅན་གྱི་ཁམས་ཀྱང༌། ཕྱིན་ཅི་ལོག་བཞིའི་གཉེན་པོ་ཉེ་བར་བསྟན་པས་འཁོར་བ་ལ་སྐྱོ་བ་བསྐྱེད་ནས་ཆོས་ལ་འཇུག་པ་དང༌། རྣམ་པར་ཐར་པའི་སྒོ་གསུམ་ཉེ་བར་བསྟན་པས། དེ་བཞིན་གཤེགས་པའི་ཚུལ་རྟོགས་པར་བྱེད་པ་དང༌། ཕྱིར་མི་ལྡོག་པའི་ཆོས་ཀྱི་འཁོར་ལོ་འཁོར་གསུམ་ཡོངས་སུ་དག་པའི་གཏམ་ཉེ་བར་བསྟན་པས། དེ་བཞིན་གཤེགས་པའི་ཡུལ་ཆོས་ཀྱི་དབྱིངས་རོ་གཅིག་པ༑ རང་གིས་མངོན་པར་བྱང་ཆུབ་པའི་དོན་ལ་འཛུད་པར་མཛད་པའི་དོན་གསུམ་བསྟན་པའི་ཁྱད་པར་ནི། འདུ་བྱེད་ཀྱི་རང་བཞིན་རྟོགས་པ་དང༌། འདུ་བྱེད་ཟད་པར་རྟོགས་པ་དང༌། འདུ་མ་བྱས་ཀྱི་རང་བཞིན་ཕྱིན་ཅི་མ་ལོག་པར་བསྟན་པ་སྟེ་ཡང་དག་པའི་ཀུན་རྫོབ་ཀྱི་རང་བཞིན་བསྟན་པ་དང༌། ཀུན་རྫོབ་དེ་ཉིད་མ་གྲུབ་པར་བསྟན་པ་དང༌། དོན་དམ་པའི་རང་ཕྱིན་ཅི་མ་ལོག་པར་བསྟན་པ་དང༌། རིམ་པ་བཞིན་བལྟའོ། ། དེ་ལ་ཕྱིར་མི་ལྡོག་པའི་ཆོས་ཀྱི་འཁོར་ལོ་ཞེས་བྱ་བ་ནི་ངེས་པའི་དོན་གྱི་མདོ་སྡེ་ལ་བརྗོད་དེ། ཞུགས་ནས་དེའི་དོན་སྤང་བར་བྱ་བ་མ་ཡིན་པ་དང༌། དོན་དེ་ལས་གཞན་དུ་དྲང་བར་བྱར་མེད་པས་ན་ཕྱིར་མི་ལྡོག་པ་ཡིན་པའི་ཕྱིར་རོ། ། འཁོར་གསུམ་ཡོངས་སུ་དག་པ་ནི་དུས་སུམ་མཉམ་པ་ཉིད་དོ།

། དེ་སྐད་དུ་ཡང་མདོ་ལས། དེ་ལ་འཁོར་གསུམ་ཡོངས་སུ་དག་པ་གང་ཞེ་ན། འདས་པ་ལ་སེམས་མི་འཇུག་མ་འོངས་པ་ལ་རྣམ་པར་ཤེས་པ་མི་འཇུག་ད་ལྟར་འབྱུང་བ་ལ་ཡིད་ལ་བྱེད་པ་མི་འཇུག་པའོ། ། དེ་སེམས་དང་ཡིད་དང་རྣམ་པར་ཤེས་པ་ལ་མི་གནས་པས། འདས་པ་ལ་མི་རྟོག་མ་འོངས་པ་ལ་མི་སེམས། ད་ལྟར་འབྱུང་བ་ལ་མི་སྤྲོའོ། ། དེ་ལྟར་དུས་སུམ་མཉམ་པ་ཉིད་དང་འཁོར་སུམ་ཡོངས་སུ་དག་པའི་འདི་སེམས་ཅན་རྣམས་ཀྱིས་ཁོང་དུ་མ་ཚུད་པས་ཞེས་གསུངས་སོ། ། དེས་ན་སེམས་དང་ཡིད་དང་རྣམ་པར་ཤེས་པ་གསུམ་མེད་པ་ནི་དུས་སུམ་མཉམ་པ་ཉིད་ཡིན་ལ། དེ་ཉིད་ལ་འཁོར་གསུམ་རྣམ་པར་དག་པ་ཞེས་བརྗོད་དོ། ། སྦྱང་བར་བྱ་བའི་དོན་འདི་གདོན་མི་ཟ་བར་ཡོད་པས་ན་ཡོན་ཏན་གྱི་ཆོས་རྣམས་དེ་རྣམ་པར་དག་པར་བྱེད་པ་ཡིན་པས་དེ་ལ་མི་འཁྲུལ་བར་མདོ་གཞན་གྱིས་ཡིད་ཆེས་པ་བརྟན་པར་བྱེད་པ་ནི། ཇི་ལྟར་རྡོའི་ཕྱེ་མ་ལ་ཞེས་བྱ་བ་ལ་སོགས་པའོ། ། དེ་ལྟར་ཆོས་དྲུག་ཅུ་བསྟན་པས་ཁམས་རྟོགས་པར་བྱེད་པ་ཉིད་དང༌། འཐད་པ་དང༌། ལུང་གསུམ་གྱིས་རྟོགས་པར་བྱ་བ་ཡོད་པར་སྒྲུབ་པ་གཉིས་བསྟན་ནས། རྟོགས་པར་བྱེད་པའི་ཆོས་ཀྱི་རང་བཞིན་ཉིད་སྟོན་པ་ནི། དེ་ལ་ཞེས་བྱ་བ་ལ་སོགས་པའི་རྒྱན་བཞི་ནི་གང་གིས་ཐེག་མཆོག་དམ་པ་འདི་མཛེས་པ། བློ་གྲོས་ཆེན་པོ་རྣམས་ཀྱི་རྒྱན་བཞི་སྟེ། ། ཚུལ་ཁྲིམས་ཏིང་འཛིན་དེ་བཞིན་ཤེས་རབ་དོན། ། ཤིན་ཏུ་རྣམ་ངེས་དང་ནི་དེ་བཞིན་གཟུངས། ། ཞེས་བྱ་བ་སྟེ། དེ་བཞི་དང་ལྡན་པས་བྱང་ཆུབ་སེམས་དཔའི་སྤྱད་པ་སྤྱོད་པ་ན་མཛེས་པའི་ཕྱིར་རོ། ། སྣང་བ་བརྒྱད་ནི། དྲན་པ་དང༌། བློ་གྲོས་དང༌། རྟོགས་པ་དང༌། ཆོས་དང༌། ཤེས་པ་དང༌། བདེན་པ་དང༌། མངོན་པར་ཤེས་པ་དང༌། སྒྲུབ་པའི་སྣང་བ་སྟེ། དེ་བརྒྱད་དང་ལྡན་པས་ཆོས་ཀྱི་སྣང་བ་ཐོབ་ཅིང༌། གཏི་མུག་གི་མུན་པ་དང་བྲལ་བས་ཆོས་ཀྱི་སྒོ་ཤིན་ཏུ་གསལ་བའི་ཕྱིར་རོ། ། བྱང་ཆུབ་སེམས་དཔའི་སྙིང་རྗེ་ཆེན་པོ་བཅུ་དྲུག་ནི། ལྟ་བ་སྣ་ཚོགས་དང༌།

ཕྱིན་ཅི་ལོག་བཞི་དང༌། ང་དང་ང་ཡིར་འཛིན་པ་དང༌། སྒྲིབ་པ་ལྔ་དང༌། སྐྱེ་མཆེད་དྲུག་གི་ཡུལ་ཆགས་པ་དང༌། ང་རྒྱལ་བདུན་ དང༌། འཕགས་པའི་ལམ་ལས་ཉམས་པ་དང༌། རང་དབང་མེད་པ་དང༌། ཁོང་ཁྲོ་བ་དང༌། སྡིག་པའི་ལས་དང༌། འཕགས་པའི་ཤེས་རབ་མེད་པ་དང༌། རྟེན་འབྲེལ་ཟབ་མོ་མ་རྟོགས་པ་དང༌། ལྟ་བའི་བག་ཆགས་མ་སྤངས་པ་དང༌། སྡུག་བསྔལ་གྱི་ཁུར་དང་མ་བྲལ་བ་དང༌། གཡོ་དང་ང་རྒྱལ་སྤྱོད་པ་དང༌། མཐོ་རིས་དང་ཐར་པ་ལས་ཉམས་པ་དག་ལ་དམིགས་པ་དེ་དག་སྤང་བར་འདོད་པའི་རྣམ་པ་ཅན་ནོ། ། ལས་སུམ་ཅུ་རྩ་གཉིས་ནི། གཏི་མུག་གི་གཉིད་སད་པར་བྱེད་པ་དང༌། མོས་པ་དམན་པ་རྒྱ་ཆེན་པོ་ལ་སྦྱོར་བ་དང༌། ཆོས་མ་ཡིན་པའི་འདོད་པ་ཆོས་འདོད་པ་ལ་སྦྱོར་བ་དང༌། འཚོ་བ་མ་དག་པ་དེ་དག་ལ་འགོད་པ་དང༌། ལྟ་བ་ངན་པ་ཡང་དག་པའི་ལྟ་བ་ལ་འགོད་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་ཚུལ་བཞིན་ཡིད་ལ་བྱེད་པ་ལ་འགོད་པ་དང༌། ལོག་པའི་ཆོས་ལ་གནས་པ་ཡང་དག་པའི་ཆོས་ལ་མ་འགོད་པ་དང༌། ཕ་རོལ་ཕྱིན་པ་དྲུག་གི་མི་མཐུན་པའི་ཕྱོགས་དང་ལྡན་པ་དེ་དྲུག་ལ་སྦྱོར་བ་རྣམ་པ་དྲུག་དང༌། ཐབས་མི་མཁས་པ་ཐབས་མཁས་པ་ལ་སྦྱོར་བ་དང༌། ཉོན་མོངས་པ་ཅན་ཉོན་མོངས་པ་མེད་པ་ལ་སྦྱོར་བ་དང༌། དམིགས་པ་ཅན་དམིགས་པ་མེད་པ་ལ་སྦྱོར་བ་དང༌། མ་དུལ་བ་དུལ་བ་ལ་སྦྱོར་བ་དང༌། བྱས་པ་མི་གཟོ་བ་བྱས་པ་གཟོ་བ་སྦྱོར་བ་དང༌། ཆུ་བོ་བཞིར་ལྷུང་བ་དེ་ལས་ཐར་པ་ལ་སྦྱོར་བ་དང༌། བཀའ་བློ་མི་བདེ་བ་བཀའ་བློ་བདེ་བ་ལ་སྦྱོར་བ་དང༌། ཞེན་པ་མང་བ་ཞེན་པ་མེད་པ་ལ་སྦྱོར་བ་དང༌། འཕགས་པའི་ནོར་མེད་པ་ནོར་ལ་སྦྱོར་བ་དང༌། ཤེས་པའི་སྣང་བ་དང་བྲལ་བ་སྣང་བ་ལ་སྦྱོར་བ་དང༌། ཁམས་སུམ་མི་ཤེས་པ་ཤེས་པ་ལ་སྦྱོར་བ་དང༌། གཡོན་ཕྱོགས་ཀྱི་ལམ་དུ་ཞུགས་པ་ལམ་གཡས་པ་ལ་སྦྱོར་བ་དང༌། ལུས་དང་སྲོག་ལ་ཆགས་པ་དེ་མ་ཆགས་པ་ལ་སྦྱོར་བ་དང༌། དཀོན་མཆོག་དང་བྲལ་བ་དཀོན་མཆོག་གི་རིགས་མི་གཅོད་པ་ལ་སྦྱོར་བ་དང༌།

ཆོས་ལས་ཉམས་པ་ཆོས་འཛིན་པ་ལ་སྦྱོར་བ་དང༌། རྗེས་སུ་དྲན་པ་དྲུག་དང་བྲལ་བ་དེ་དྲུག་ལ་སྦྱོར་བ་དང༌། ཉོན་མོངས་པས་བསྒྲིབས་པས་ཉོན་མོངས་པ་མེད་པ་ལ་སྦྱོར་བ་དང༌། མི་དགེ་བའི་ཆོས་དང་ལྡན་པ་དགེ་བའི་ཆོས་ལ་སྦྱོར་བའོ། ། དེ་ནས་བྱང་ཆུབ་སེམས་དཔའ་གཟུངས་ཀྱི་དབང་ཕྱུག་རྒྱལ་པོས་སངས་རྒྱས་ཀྱི་ཐུགས་རྗེ་དང༌། འཕྲིན་ལས་ཀྱི་ཁྱད་པར་ཞུས་པ་དང༌། དེ་ལ་བཅོམ་ལྡན་འདས་ཀྱིས་རྒྱལ་བའི་ཆོས་བརྒྱ་བཅུ་གསུངས་པས། བྱང་ཆུབ་ལ་སོགས་པ་གསུམ་གཏན་པ་ཡིན་ནོ་ཞེས་འཆད་པ་ནི། དེ་བསྟན་པའི་རྗེས་ཐོགས་སུ་ཞེས་བྱ་བའོ། ། དེ་ལ་བྱང་ཆུབ་ཆེན་པོ་བཅུ་དྲུག་ཐོབ་ནས། དེ་དག་མ་ཐོབ་པ་ལ་ཐུགས་རྗེ་རྣམ་པ་བཅུ་དྲུག་འཇུག་པ་ནི་བྱང་ཆུབ་ཆེན་པོའི་ཐུགས་རྗེ་རྣམ་པ་བཅུ་དྲུག་གོ ། དེ་ལ་བྱང་ཆུབ་ཆེན་པོ་རྣམ་པ་བཅུ་དྲུག་ནི། འདི་ལྟ་སྟེ། རྩ་བ་མེད་པ་དང་གནས་མེད་པ་དང༌། ཞི་བ་དང་ཉེ་བར་ཞི་བ་དང༌། རང་བཞིན་གྱིས་འོད་གསལ་བ་དང༌། བླང་བ་དང་དོར་བ་མེད་པ་དང༌། མཚན་མ་མེད་པ་དང༌། ཆགས་པ་མེད་པ་དང༌། དུས་སུམ་མཉམ་པ་ཉིད་དང༌། ལུས་མེད་པ་དང་འདུས་མ་བྱས་པ་དང༌། དབྱེར་མེད་པ་དང་གནས་མེད་པ་དང༌། ལུས་དང་སེམས་ཀྱི་ཡུལ་མ་ཡིན་པ་དང༌། གཟུང་དུ་མེད་པ་དང༌། གཞི་མེད་པ་དང༌། སྟོང་པ་ཉིད་དང༌། ནམ་མཁའ་དང་མཉམ་པ་དང༌། ཇི་ལྟ་བ་བཞིན་གྱི་གནས་དང༌། རྣམ་པ་ལ་འཇུག་པས་རྣམ་པ་མེད་པ་ལ་འཇུག་པ་དང༌། ཟག་པ་མེད་པ་དང་ཉེ་བར་ལེན་པ་མེད་པ་དང༌། དག་པ་དང་དྲི་མ་མེད་པ་དང་ཉོན་མོངས་པ་མེད་པ་སྟེ། དེ་ལ་མངོན་པར་བྱང་ཆུབ་ནས། དེ་མ་ཐོབ་པ་ལ་ཐུགས་རྗེ་ཆེན་པོ་བཅུ་དྲུག་འཇུག་གོ ། སྟོབས་བཅུ་དང་ཞེས་བྱ་བ་ནི། གནས་དང་གནས་མ་ཡིན་པ་དང༌། ལས་ཀྱི་རྣམ་པར་སྨིན་པ་མཁྱེན་པ་དང༌། མོས་པ་སྣ་ཚོགས་པ་དང༌། ཁམས་སྣ་ཚོགས་པ་དང༌། དབང་པོའི་ཚུལ་དང༌། ལམ་སྣ་ཚོགས་དང༌། བསམ་རྟན་ལ་སོགས་པ་དང༌། སྔོན་གྱི་སྐྱེ་གནས་དང༌། འཆི་འཕོ་དང་སྐྱེ་བ་དང༌། ཟག་པ་མེད་པ་སྟེ། དེ་རྣམ་པར་མཁྱེན་པའོ།

། མི་འཇིགས་པ་བཞི་ནི། ཆོས་ཐམས་ཅད་མངོན་པར་རྫོགས་པར་བྱང་ཆུབ་པར་དམ་བཅས་པ་དང༌། ཟག་པ་ཐམས་ཅད་ཟད་པར་དམ་བཅས་པ་དང༌། བར་དུ་གཅོད་པའི་ཆོས་ལུང་བསྟན་པ་དང༌། ངེས་པར་འབྱུང་བའི་ལམ་ལུང་བསྟན་པ་ལ་འཇིགས་པའོ། ། མ་འདྲེས་པ་བཅོ་བརྒྱད་ནི། འཁྲུལ་བ་དང༌། ཅ་ཅོ་དང༌། བསྙེལ་བ་དང༌། ཐུགས་མཉམ་པར་མ་བཞག་པ་དང༌། ཐ་དད་པའི་འདུ་ཤེས་དང༌། སོ་སོར་མ་བརྟགས་པའི་བཏང་སྙོམས་མེད་པ་དང༌། འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང་རྣམ་པར་གྲོལ་བའི་ཡེ་ཤེས་ཉམས་པ་མེད་པ་དང༌། ལུས་དང་ངག་དང་ཡིད་ཀྱི་ལས་ཡེ་ཤེས་སྔོན་དུ་འགྲོ་བ་དང༌། འདས་པ་དང་མ་འོངས་པ་དང༌། ད་ལྟར་འབྱུང་བ་ལ་མ་ཆགས་མ་ཐོགས་པའི་ཡེ་ཤེས་འཇུག་པའོ། ། དེ་བསྟན་པའི་རྗེས་ཐོགས་སུ་འཕྲིན་ལས་བླ་ན་མེད་པ་བསྟན་པས་ཞེས་བྱ་བ་ནི།

 སྟོབས་བཅུ་པོ་རང་རང་གི་འཕྲིན་ལས་སྟོབས་སོ་སོ་རྗེས་ལ་བཤད་པ་དང༌། ། མི་འཇིགས་པ་བཞི་དང༌། མ་འདྲེས་པ་བཅོ་བརྒྱད་ཀྱི་ལས་ཀྱང༌། དེ་བཞིན་དུ་བཤད་པ་སྟེ། རྗེས་སུ་མཐུན་པར་ཕྱིན་ཅི་མ་ལོག་པར་བསྟན་པ་རྣམ་པ་བཅུ་དང༌། བག་ཚ་བ་མེད་པར་བསྟན་པ་རྣམ་པ་བཞི་དང༌། འབྲས་བུ་དང་ལྡན་པར་བསྟན་པ་རྣམ་པ་བཅོ་བརྒྱད་དེ། དེ་ལྟར་སུམ་ཅུ་རྩ་གཉིས་སོ། ། དེ་ལྟར་ལུས་ཀྱི་དངོས་པོ་སྟེ། གྲངས་བསྟན་ནས། གསུམ་པ་གོ་རིམ་སྟོན་པ་ནི། འདི་དག་གི་འབྲེལ་བ་གང་ཞེ་ན་ཞེས་བྱ་བ་སྟེ། གཅིག་གི་རྗེས་སུ་གཉིས་པ་ངེས་པའི་རང་བཞིན་གོ་རིམ་ལ་འབྲེལ་བ་ཞེས་བརྗོད་དོ། ། བསྟན་བཅོས་ཀྱི་འབྲེལ་བ་བཤད་ཟིན་ཏོ་ཞེས་བྱ་བ་ནི། དོན་རྣམ་པ་བདུན་ནི་བསྟན་བཅོས་ཀྱི་ལུས་ཡིན་ལ། དེའི་གོ་རིམ་ནི་བསྟན་བཅོས་ཀྱི་འབྲེལ་བ་ཞེས་ བྱའོ། ། ལུས་རྣམ་པར་བཞག་པའོ། ། ། ། ཁ༢ ཡན་ལག་རྒྱས་པར་བཤད་པ་ལས། ག༡ འབྲས་བུ་དཀོན་མཆོག་གི་དོན་བཤད་པ། ད་ནི་འབྲས་བུ་དཀོན་མཆོག་གི་དོན་འཆད་དོ། ། དེ་ལ་སངས་རྒྱས་དཀོན་མཆོག་འཆད་པ་ལ། ཆོས་ཉིད་ཀྱི་རྒྱུ་མཐུན་པའི་དང་བ་ཞེས་བྱ་བ་ལ། ཆོས་ཉིད་ནི་ཆོས་ཀྱི་སྐུ་སྟེ་སངས་རྒྱས་སོ། ། དེའི་རྒྱུ་མཐུན་པའི་འབྲས་བུ་སྟེ་ཆོས་དང་དགེ་འདུན་ནོ། ། དེ་ལ་དམིགས་པ་དང་བ་ནི་ཆོས་ཉིད་ཀྱི་རྒྱུ་མཐུན་པའི་དང་བ་སྟེ། སྲིད་པའི་སྲེད་པ་ཞེས་བྱ་བ་བཞིན་ནོ། ། འདིར་སངས་རྒྱས་དཀོན་མཆོག་གི་དོན་བསྟན་པ་དང༌། བཤད་པ་དང༌། རྒྱས་པར་བཤད་པ་ནི་ཚིགས་སུ་བཅད་པ་གཅིག་དང་གསུམ་གྱིས་རིམ་པ་བཞིན་ནོ། ། དེ་ལ་བསྟན་པའི་དོན་ནི་རྣམ་པ་བརྒྱད་དེ། རང་བཞིན་དང༌། སྤངས་པ་དང༌། ཤེས་རབ་དང༌། ཡེ་ཤེས་དང༌། ཐུགས་རྗེ་དང༌། ནུས་པ་དང༌། རང་དོན་དང༌། གཞན་དོན་ནོ། ། དོན་བརྒྱད་པོ་འདི་ཉིད་ཚིགས་སུ་བཅད་པ་གཉིས་པས་འཆད་པ་ནི། ། འདིས་ཅི་བསྟན་ཞེ་ན་ཞེས་མཚམས་སྦྱོར་བ་བཀོད་ནས། འདུས་མ་བྱས་ཤིང་ཞེས་བྱ་བ་ལ་སོགས་པའོ། ། དོན་བརྒྱད་པོ་འདི་ཡང་རྣམ་པ་གཉིས་སུ་འདུས་ཏེ།

རང་གི་དོན་ཆོས་སྐུ་དང༌། གཞན་གྱི་དོན་གཟུགས་སྐུའོ། ། དང་པོ་ལ་རྣམ་པ་གཉིས་ཏེ། དབྱིངས་དང་རིག་པའོ། ། དབྱིངས་ལའང་གཉིས་ཏེ་རང་བཞིན་གྱིས་རྣམ་པར་དག་པ་དང༌། དྲི་མ་མེད་པས་རྣམ་པར་དག་པ་སྟེ། རང་བཞིན་དང༌། སྤངས་པའོ། ། དངཔོ་ནི་འདུས་མ་བྱས་པ་ཞེས་བརྗོད། གཉིས་པ་ནི་ལྷུན་གྱིས་གྲུབ་པ་ཞེས་བརྗོད་པའོ། ། རིག་པ་ནི་གཞན་གྱི་རྐྱེན་གྱིས་རྟོགས་མིན་པ་ཞེས་བྱ་བའོ། ། གཟུགས་སྐུ་ལ་གཉིས་ལས། ལོངས་སྤྱོད་རྫོགས་པ་ནི་ཡེ་ཤེས་དང་ཐུགས་རྗེ་ཡིན་ལ། ། སྤྲུལ་པ་ནི་ནུས་པའོ། ། དེ་དྲུག་ཉིད་བསྡུ་བ་ནི། རང་གི་དོན་དང་གཞན་གྱི་དོན་ཏོ་ཞེས་བརྗོད་པ་སྟེ། སྤྱི་གཉིས་ཉིད་བགྲངས་པས་རྣམ་པ་བརྒྱད་དོ། ། བསྟན་པ་དང་བཤད་པའི་དེ་ཉིད་སྦྱར་བས་རྒྱས་པར་འཆད་པ་ནི། ཐོག་མ་དབུས་མཐའ་མེད་པའི་ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་མོ། ། དེ་ལྟར་བསྟན་པ་ལ་སཽགས་པས་རྟོགས་པར་བྱས་པའི་དོན་དེ་ལ་ཤེས་པར་བྱེད་པའི་གཞུང་འགོད་པ་ནི། དེ་ལྟར་ན་ཇི་སྐད་བསྟན་པའི་ཞེས་བྱ་བ་ནས། གཞན་གྱི་དོན་བྱེད་པ་ནུས་པར་རིག་པར་བྱའོ་ཞེས་བྱ་བ་ཡན་ཆད་དོ། ། དོན་དེ་ཡང་དག་པར་བསྡུས་པ་ནི། དེ་ལ་ཞེས་བྱ་བ་མན་ཆད་དོ། ། ། ། ཆོས་དཀོན་མཆོག་ཀྱང་དང་པོ་བསྟན་པ་ནི། གང་ཞིག་ཅེས་བྱ་བ་ལ་སོགས་པའོ། ། འདིར་ཡང་དོན་རྣམ་པ་བརྒྱད་བརྗོད་དེ། འོད་གསལ་བ་དང༌། རྩ་བ་མེད་པ་དང༌། གཞི་མེད་པ་དང༌། དག་པ་དང༌། གསལ་བ་དང༌། གཉེན་པོ་ཉིད་དང༌། འགོག་པ་དང༌། ལམ་ཉིད་དོ། ། དེ་ཉིད་འཆད་པ་ནི། བསམ་མེད་གཉིས་མེད་ཅེས་བྱ་བ་ལ་སོགས་པའོ། ། དེ་ལ་འོད་གསལ་བ་ནི་དམིགས་པ་དང་བཅས་པའི་བློས་གཞན་ལས་རྟོགས་པར་བྱ་བ་མ་ཡིན་པ་དང༌། དམིགས་ལ་མེད་པའི་ཡེ་ཤེས་ཀྱིས་མངོན་དུ་བྱ་བའི་རང་བཞིན། བརྟག་ཏུ་མེད་པ་དང༌། བརྗོད་དུ་མེད་པ་དང༌། འཕགས་པའི་བློའི་ཡུལ་དུ་གྱུར་པ་ཞེས་བྱ་བ་གསུམ་གྱིས་བསྟན་ཏོ། ། དེ་ལ་ནི་བསམ་དུ་མེད་པ་ཞེས་བྱ་སྟེ། རང་བཞིན་གྱིས་འོད་གསལ་བ་ནི་ཚོར་བ་ཐམས་ཅད་ཉེ་བར་ཞི་བས་བསམ་པར་བྱ་བ་མ་ཡིན་པའི་སྦྱོར་རོ།

། གཉིས་སུ་མེད་པ་དང༌། རྣམ་པར་རྟོག་པ་མེད་པ་ནི། རྩ་བ་མེད་པ་དང༌། གཞི་མེད་པ་དག་ཡིན་ལ། དེ་ལ་ཞི་བ་ཞེས་བྱ་བའི་ཚོགས་ཀྱིས་བསྟན་ཏོ། ། དེ་ལ་ལས་དང་ཉོན་མོངས་པ་ནི་སྡུག་བསྔལ་གྱི་རྩ་བ་ཡིན་ལ། ཚུལ་བཞིན་མ་ཡིན་པ་ཡིད་ལ་བྱེད་པས་བསྡུས་པའི་རྣམ་པར་རྟོག་པ་ནི་བཞི་ཡིན་ཏེ། དཔེར་ན་ལྗོན་ཤིང་གི་སྡོང་པོ་རྒྱ་ཆེན་པོའི་རྩ་བ་དང༌། དེའི་ཡང་རྟེན་ས་ཕྱོགས་དག་བཞིན་ནོ། ། དེ་ལྟར་གཞི་དང་རྩ་བ་དེ་གཉིས་གཉེན་པོས་བསལ་ན་སྡུག་བསྔལ་སྤངས་པ་མངོན་དུ་གྱུར་པ་འདི་ནི་དྲི་མ་མེད་པའི་རང་བཞིན་གྱིས་དག་པ་སྟེ། འགོག་པའི་རང་བཞིན་ནོ། ། དེས་ན་བསམ་དུ་མེད་པས་ན་སྡུག་བསྔལ་ངོ་བོ་ཉིད་ཀྱིས་སྟོང་པར་བརྗོད་ལ། གཉིས་སུ་མེད་པ་དང་རྣམ་པར་རྟོག་པ་མེད་པས་ནི་སྡུག་བསྔལ་གཉེན་པོས་སྤངས་པ་བརྗོད་དེ། དེ་གཉིས་ཐ་དད་པ་མེད་པར་འགོག་པའོ། ། དེ་ནི་རང་བཞིན་དང་སྤངས་པས་རབ་ཏུ་ཕྱེ་བ་ཡིན་ནོ། ཁམས་ལ་ཡང་དག་པ་ནི་སྤངས་པའི་ཁྱད་པར་ཏེ། ལམ་གྱི་ངོ་བོ་ཉིད་སྒྲིབ་པ་དང་མ་འདྲེས་པའི་ཕྱིར་རོ། ། གསལ་བ་ནི་ཡེ་ཤེས་ཏེ། ཇི་ལྟ་བ་དང་ཇི་སྙེད་པ་རིག་པའོ། ། གཉེན་པོའི་ཕྱོགས་ཉིད་ནི་ནུས་པ་སྟེ། རང་དང་གཞན་གྱི་རྒྱུད་ལ་སྒྲིབ་པའི་བག་ཆགས་རྗེས་སུ་འབྲེལ་བར་འཇུག་པ་རྒྱུན་གཅོད་པའོ། ། དེ་ལྟར་བདེན་པ་གཉིས་ཀྱི་རང་བཞིན་ནི་ཆོས་ སོ། ། དེ་ཉིད་རྒྱས་པར་འཆད་པ་ནི། ཆགས་བྲལ་ཉིད་ནི་འགོག་པ་དང་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་འགྲེལ་པ་དང་བཅས་པས་སོ། ། གཉིས་སུ་མེད་པའི་ཆོས་ཅན་རྣམ་པར་མི་རྟོག་པའི་ཆོས་སོ་ཞེས་བྱ་བའི་མདོའི་དོན་འཆད་པ་ནི། གཉིས་དང་རྣམ་པར་རྟོག་པ་ཉིད་གང་ཡིན་པ་དང༌། དེ་ཇི་ལྟར་མེད་པ་ཉིད་བརྗོད་པ་ནི། དེ་ལ་གཉིས་ནི་ཞེས་བྱ་བ་ནས། ཚུལ་བཞིན་མ་ཡིན་པའི་ཡིད་ལ་བྱེད་པ་ལ་བརྗོད་དོའི་བར་གྱིས་ནི་གཉིས་དང་རྣམ་པར་རྟོག་པ་གང་ཡིན་པ་བསྟན་ཏོ། ། དེ་རང་བཞིན་གྱིས་ཞེས་པ་ནས། སྡུག་བསྔལ་གཏན་འབྱུང་བ་མེད་པ་གང་ཡིན་པ་འདི་ནི་སྡུག་བསྔལ་འགོག་པ་ཞེས་བྱའི།

ཆོས་འགའ་ཞིག་གཞིག་པའི་ཕྱིར་ནི་སྡུག་བསྔལ་འགོག་པའི་བདེན་པར་མ་བསྟན་ཏོ་ཞེས་བྱ་བས་ནི། གཉིས་དང་རྣམ་པར་རྟོག་པ་དེ་ཇི་ལྟར་མེད་པ་ཉིད་བསྟན་ཏོ། ། འདིར་ནི་ཇི་ལྟར་མེད་པས་སྡུག་བསྔལ་འགོག་པ་ཡིན་ཞེ་ན། དེ་དག་ངོ་བོ་ཉིད་ཀྱིས་མ་གྲུབ་པར་རིག་པས་ཚུལ་བཞིན་མ་ཡིན་པ་ཡིད་ལ་བྱེད་པའམ་རྣམ་པར་རྟོག་པ་མི་འབྱུང་ངོ༌། ། དེ་མ་བྱུང་བས་ལས་དང་ཉོན་མོངས་པ་མི་འབྱུང་ངོ༌། ། དེ་མ་བྱུང་ན་ཡང་ཚོར་བ་དང་སེམས་ཀྱི་རྒྱུ་བ་སྡུག་བསྔལ་གཏན་འབྱུང་བ་མེད་པ་དེ་ནི་འགོག་པའོ་ཞེས་གདོད་མ་ནས་མ་གྲུབ་པ་ལ་ཡོད་པར་སྒྲོ་བཏགས་པ་ལྡོག་པ་ཙམ་ཞིག་གཉེན་པོའི་བྱེད་པ་བསྒྲུབས་ནས། རང་བཞིན་དུ་གྲུབ་པའི་དོན་ཕྱིས་བཤིག་པ་གཉེན་པོའི་བྱེད་པ་ཡིན་པ་འགོག་པ་ནི། ཆོས་འགའ་ཞིག་གཞིག་པའི་ཕྱིར་ནི་ཞེས་བྱའོ། ། དེ་ལ་སྒྲུབ་པའི་དོན་ལ་ཤེས་བྱེད་ཀྱི་ལུང་འགོད་པ་ནི། ཇི་སྐད་དུ་འཇམ་དཔལ་ཞེས་བྱ་བའོ། ། དགག་པའི་དོན་ལ་ལུང་འགོད་པ་ནི། ཇི་སྐད་དུ་བཅོམ་ལྡན་འདས་ཞེས་བྱ་བའོ། ། དེ་ཁོ་ན་མཐོང་བ་གེགས་ཀྱྀ་རྣམ་པ་ཐམས་ཅད་ཀྱི་གཉེན་པོར་འགྱུར་བ་ནི་ཕྱིར་རོ་ཞེས་བྱ་ལ། གེགས་ཀྱི་རང་བཞིན་དང༌། གཉེན་པོར་ཇི་ལྟར་འགྱུར་བ་མི་ཤེས་པར་དོགས་ནས་རེ་ཞིག་མུན་པའི་རང་བཞིན་གྱི་གེགས་ཉིད་སྟོན་པ་ནི། གེགས་ཀྱང་ཞེས་བྱའོ། ། རྒྱུ་མཚན་གྱི་ཡུལ་ནི་འཁྲུལ་བའི་རྒྱུ་གཟུགས་ཀྱི་རྣམ་པར་རིག་པའི་མིང་ཅན་ཉམས་སུ་མྱོང་བའི་ཡུལ་ལ་བརྗོད་དོ། ། དེ་ཡིད་ལ་བྱེད་པ་ནི་འཁྲུལ་བའི་རང་བཞིན་གཟུགས་ཅན་མ་ཡིན་པའི་རྣམ་པར་རིག་པའི་མིང་ཅན་རྣམ་པར་རྟོག་པ་ལ་བརྗོད། ཡིད་ལ་བྱེད་པ་སྔོན་དུ་འགྲོ་བ་ནི་དེས་ཁྱབ་པ་སྟེ། བག་ལ་ཉལ་གྱི་རང་བཞིན་ཡིན་པ་དང༌། ཀུན་ནས་ལྡང་བའི་རྒྱུ་ཡིན་པས་གཉིས་ཀ་ཡང་དེ་སྔོན་དུ་འགྲོ་བ་ཡིན་ནོ། ། དེ་ལྟ་བུ་ཡུལ་ཡིད་ལ་བྱེད་པ་སྔོན་དུ་སོང་བའི་ཉོན་མོངས་པ་སྐྱེས་པ་ནི་གེགས་ཀྱི་རང་བཞིན་བསྟན་པའོ། ། ཡུལ་དེ་ལས་ཡིད་ལ་བྱེད་པའི་རང་བཞིན་བག་ལ་ཉལ་སྐྱེ་བའི་རིམ་པ་ཉིད་སྟོན་པ་ནི།

བག་ལ་ཉལ་ལས་ནི་ཞེས་བྱ་བ་སྟེ། བག་ལ་ཉལ་ལ་ལྟོས་ནས་ནི་ཡུལ་འདི་ལྟར་རྒྱུ་མཚན་ཡིན་ནོ། ། ཡུལ་གྱི་རང་བཞིན་ཉིད་ལ་བསྟན་པ་ནི། ཡང་དག་པ་མ་ཡིན་པ་དེའི་རང་བཞིན་མ་ཡིན་པའི་དངོས་པོ་ཞེས་བྱ་བའོ། ། གང་ཟག་གང་ལ་ཡུལ་དེ་རྒྱུར་འགྱུར་སྙམ་ན། བྱིས་པ་རྣམས་ལ་ཞེས་བྱ་བའོ། ། རྣམ་པ་ཇི་ལྟར་རྒྱུར་འགྱུར་སྙམ་ན། སྡུག་པའི་རྣམ་པ་ཞེས་བྱ་བའོ། ། ཇི་ལྟར་ན་སྡུག་པའི་རྣམ་པ་ཡིན་ཞེ་ན། འདོད་ཆགས་བསྐྱེད་པས་ཞེས་བྱ་བ་སྟེ། བག་ལ་ཉལ་དང་ཀུན་ནས་ལྡང་བའི་འདོད་ཆགས་སྐྱེ་བ་དང་མཐུན་པར་མྱོང་བ་ལ་སྣང་བས་སྡུག་པའི་རྣམ་པ་ཞེས་བརྗོད་དོ། ། ཞེ་སྡང་བསྐྱེད་པ་ལ་ཡང་དེ་དང་འདྲའོ། ། གཏི་མུག་བསྐྱེད་པས་ཞེས་བྱ་བ་ནི། ཕྱིན་ཅི་ལོག་སྐྱེ་བ་དང་རྗེས་སུ་མཐུན་པ་མྱོང་བ་ལ་སྣང་བས་མ་རིག་པའི་རྣམ་པ་ཞེས་བརྗོད་དེ། རྣམ་པ་དེས་རྒྱུ་མཚན་དུ་འགྱུར་རོ། ། རྒྱུ་མཚན་དེ་ལས་སྐྱེས་པའི་ཡིད་ལ་བྱེད་པ་ཉིད་ནི། བག་ལ་ཉལ་ཡིན་ལ། དེའང་ཚུལ་བཞིན་མ་ཡིན་པའི་ཡིད་ལ་བྱེད་པ་ཡིན་ནོ་ཞེས་སྟོན་པ་ནི། འདོད་ཆགས་དང་ཞེས་བྱ་བའོ། ། དེ་ལྟར་རྒྱུ་མཚན་གྱི་ཡུལ་ཡིད་ལ་བྱེད་པས་སྔོན་དུ་འགྲོ་བའི་བག་ལ་ཉལ་གྱི་འདོད་ཆགས་ལ་སོགས་པ་སྐྱེ་བའི་ཚུལ་བརྗོད་ནས། དེ་ཉིད་ལས་ཀྱང་ཀུན་ནས་ལྡང་བ་སྐྱེ་བའི་ཚུལ་སྟོན་པ་ནི། སེམས་ཚུལ་བཞིན་མ་ཡིན་པ་ཡིད་ལ་བྱེད་པར་ཞེས་བྱ་བའོ། ། དེ་ལྟར་བག་ལ་ཉལ་ནི་ཁམས་ཇི་ལྟ་བ་བཞིན་མ་ཤེས་པའི་རང་བཞིན་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་ཏེ། ཀུན་ནས་ཉོན་མོངས་པ་གསུམ་གྱི་གཞི་ཡིན་ནོ། ། ཀུན་ནས་ལྡང་བའི་ཉོན་མོངས་པ་ནི་ཉོན་མོངས་པའི་ཀུན་ནས་ཉོན་མོངས་པ་ཡིན་ནོ། ། དེ་ལས་བྱུང་བའི་འདུ་བྱེད་པ་ནི་ལས་ཀྱི་ཀུན་ནས་ཉོན་མོངས་པའོ། ། དེའི་འབྲས་བུ་སྲིད་པ་གྲུབ་པས་ལུས་དང་གནས་དང་ལོངས་སྤྱོད་དུ་སྣང་བའི་རྣམ་པར་རིག་པ། གཟུགས་སུ་སྣང་བ་མངོན་པར་གྲུབ་པ་ནི་སྐྱེ་བའི་ཀུན་ནས་ཉོན་མོངས་པའོ། ། དེ་ལྟར་ཀུན་ནས་ཉོན་མོངས་པ་བཞི་དང་བཅས་པས་སྐྱེ་བའི་ཚུལ་བསྟན་པས་གེགས་ཀྱི་རང་བཞིན་བསྟན་ནས།

དེའི་གཉེན་པོར་ཇི་ལྟར་གྱུར་པ་སྟོན་པ་ནི། བྱིས་པ་རྣམས་ཀྱི་ཞེས་བྱ་བའོ། ཁམས་གཅིག་ཇི་ལྟ་བཞིན་མ་ཤེས་པ་ནི་བག་ལ་ཉལ་ཏེ། ཚུལ་བཞིན་མ་ཡིན་པ་ཡིད་ལ་བྱེད་པའོ། ། དེ་ཉིད་ནི་དེ་ཁོ་ན་ཡིད་ལ་བྱེད་པས་སྤོང་ངོ་ཞེས་སྟོན་པ་ནི། དེ་ཡང་ཞེས་བྱ་བའོ། ། རྒྱུ་མཚན་ནི་དམིགས་པ་འགའ་ཡང་མི་མཐོང་བ་ནི་གདོད་མ་ནས་མ་གྲུབ་པའི་ཕྱིར་རོ། ། དེ་ལྟར་ཕྱིན་ཅི་ལོག་གི་རྒྱུ་མཚན་གྱི་ཡུལ་གདོད་མ་ནས་མ་གྲུབ་པ་ཉིད་ཡང་དག་པ་ཡིན་གྱི། ཡང་དག་པར་ཞེས་བྱ་བ་རང་བཞིན་དུ་གནས་པ་ནི་མེད་དོ་ཞེས་རྣམ་པར་རྟོན་པ་ནི། གང་གི་ཚེ་ཞེས་བྱ་བའོ། ། དེ་ལྟར་ཡིན་དང་ཡང་དག་པ་མ་ཡིན་པ་རྒྱུ་མཚན་གྱི་ཡུལ་དང༌། ཡང་དག་པ་དེ་དང་བྲལ་བ་གཉིས་ཀ་ཡང་མ་གྲུབ་པར་རོ་གཅིག་ལ། དེ་ཡང་དེ་བཞིན་གཤེགས་པའི་སྣང་ལ་མེད་པའི་ཡེ་ཤེས་ཀྱིས་མངོན་སུམ་དུ་མཛད་དོ་ཞེས་སྟོན་པ་ནི། དེ་ལྟར་ཆོས་དེ་དག་ཅེས་བྱ་བའོ། ། དེ་ལྟ་བུའི་ཡེ་ཤེས་དེ་ཉིད་ནི་གཉེན་པོ་ཡིན་ལ། དེས་ཀྱང་དངོས་པོར་ཞེན་པའི་སྒྲོ་འདོགས་སེལ་བ་ཙམ་གཉེན་པོའི་བྱེད་པ་ཡིན་པར་སྟོན་པ་ནི། གང་ཞིག་དེ་ལྟར་ཞེས་བྱ་བའོ། ། མེད་པའི་རྒྱུ་མཚན་ནི་གདོད་མ་ནས་མ་མཐོང་བའི་ཕྱིར་བསལ་བ་མེད་པ་ཞེས་འབྲེལ་ཏེ། འདིས་ནི་ཕྱིན་ཅི་ལོག་ཀུན་ནས་མོངས་པའི་དམིགས་པ་བཀག་པ་མེད་པས་དེ་ཡོད་པར་བྱེད་པ་སེམས་ཙམ་གཉེན་པོའི་བྱེད་པར་སྟོན་པའོ། ། ཡོད་པ་ཡང་དག་པ་ཇི་ལྟ་བ་བཞིན་དུ་གྱུར་པའི་དོན་དམ་པའི་བདེན་པ་མཐོང་བའི་ཕྱིར། བཞག་པ་མེད་པར་ཞེས་བྱ་བར་འབྲེལ་ཏེ། འདིས་ནི་ཕྱིན་ཅི་མ་ལོག་པའི་རྣམ་པར་བྱང་བའི་དམིགས་པ་བསྒྲུབས་པ་མེད་པར་བསྟན་ཏོ། ། ཀུན་ནས་ཉོན་མོངས་པའི་མཚན་མ་མ་མཐོང་བ་ཙམ་ལ་ཡོད་པ་ཡང་དག་པ་མཐོང་བ་ཞེས་བརྗོད་ཀྱི། ཡང་དག་པའི་དོན་རྣམ་པར་གནས་པ་ཡོད་པ་ནི་མ་ཡིན་ནོ། ། ཀུན་ནས་ཉོན་མོངས་པ་གཉེན་པོས་བསལ་བ་དང༌། རྣམ་པར་བྱང་བ་གཞག་པར་དོགས་པས་དེ་ལྟར་བརྗོད་པ་ན། ཀུན་ནས་ཉོན་མོངས་པའི་དམིགས་པ་མ་བསལ་བ་དང༌།

རྣམ་པར་བྱང་བའི་དམིགས་པ་མ་བཞག་པར་གྲུབ་པས་ན་གཉིས་ཀ་ཡང་བསལ་བ་དང་བཞག་པ་མེད་པར་གཉིས་ཀ་མཉམ་མོ། ། དེས་ན་དེ་གཉིས་ཀ་བསལ་བ་མེད་པ་དང་བཞག་པ་མེད་པར་མཉམ་པ་ཉིད་ཀྱི་ཡེ་ཤེས་ཀྱི་མངོན་པར་བྱང་ཆུབ་པ་ཞེས་གསུངས་ཏེ། གཉིས་ཀ་རོ་གཅིག་པ་སྟེ་སྔར་བཤད་པ་བཞིན་ནོ། ། ལམ་གྱི་དོན་འདི་ལ་ཤེས་པར་བྱེད་པ་འགོད་པ་ནི། ཆོས་ཀྱི་སྐུ་ཐོབ་པའི་རྒྱུ་ཞེས་བྱ་བའོ། ། ། ། དགེ་འདུན་དཀོན་མཆོག་ལ་ཡང་བསྟན་པ་དང་བཤད་པ་དང༌། རྒྱས་པར་བཤད་པ་ལས། དང་པོ་ནི་དོན་བརྒྱད་བརྗོད་དེ། ཇི་ལྟར་བར་རིག་པ་དང༌། ཇི་སྙེད་པའི་རིག་པ་དང༌། སོ་སོ་རང་ཉིད་རིག་པ་དང༌། ཆགས་པའི་སྒྲིབ་པ་ལས་རྣམ་པར་གྲོལ་བ་དང༌། ཐོགས་པའི་སྒྲིབ་པ་ལས་རྣམ་པར་གྲོལ་བ་དང༌། དམན་པའི་སྒྲིབ་པ་ལས་རྣམ་པར་གྲོལ་བ་དང༌། རིག་པ་དང༌། རྣམ་པར་གྲོལ་བའོ། ། དེ་ལ་ཡང་དག་རྟོགས་ནས་ཞེས་བྱ་བ་ཡན་ཆད་ཀྱིས་ནི་ཇི་ལྟར་བར་རིག་པར་བརྗོད་དོ། ། དེ་ལ་ཡང་གཉིས་ཏེ། རྒྱུ་དང་རང་བཞིན་ནོ།། རྒྱུ་ལ་ཡང་གཉིས་ཏེ། སེམས་རང་བཞིན་གྱིས་འོད་གསལ་བར་མཐོང་བ་དང༌། ཉོན་མོངས་པ་མེད་པ་མཐོ་བ་སྟེ། ས་བདུན་པ་ཡན་ཆད་ན་ཡོད་པའི་ཡེ་ཤེས། སེམས་རྣམ་པར་དག་པའི་རང་བཞིན་དུ་རིག་པ་དང༌། མ་དག་པའི་ཉེས་པ་ཡང་གདོད་མ་ནས་མ་གྲུབ་པར་མཐོང་བའོ། ། དེ་ཡང་རྐང་པ་དང་པོས་གྲངས་བཞིན་བརྗོད་དོ། ། ཇི་ལྟ་བ་བཞིན་མཐོང་བའི་རང་བཞིན་ཉིད་བརྗོད་པ་ནི། གང་དག་འགྲོ་ཀུན་བདག་མེད་མཐའ་ཞི་ཡང་དག་རྟོགས་ནས་ཞེས་བྱ་བ་སྟེ། འགྲོ་བ་ཐམས་ཅད་ཀྱི་སྤྱི་མཚན་ཉིད་ཆོས་དང་གང་ཟག་གི་བདག་རྣམ་པ་གཉིས་མེད་པའི་དེ་ཁོ་ནའི་མཐའ་སྟེ། ཞི་ཞེས་བྱ་བ་སྤྲོས་པ་མེད་པ་རྟོགས་པའོ། ། ཇི་སྙེད་ཡོད་པ་ཉིད་རིག་པ་ནི། ཐམས་ཅད་ལ། རྫོགས་པའི་སངས་རྒྱས་རྗེས་ཞུགས་གཟིགས་པ་ཞེས་བྱ་བ་སྟེ། ཐུན་མོང་གི་མཚན་ཉིད་ཆོས་དང་གང་ཟག་གི་བདག་མེད་པ་དེ་ཉིད་ནི་དེ་བཞིན་གཤེགས་པའི་རང་བཞིན་སངས་རྒྱས་ཀྱི་སྙིང་པོ་ཡིན་ལ་དེ་ཡང་རྟེན་སེམས་ཅན་གྱི་ཁམས་ཐམས་ཅད་ལ་ཁྱབ་པར་རྗེས་སུ་ཞུགས་པར་རིག་པ་ནི་ཇི་སྙེད་ཡོད་པ་ཤེས་པའོ།

། དེ་ལ་འགྲོ་བ་ཐམས་ཅད་ལ་ཡོད་པའི་བདག་མེད་པ་ཉིད་དེ་ཁོ་ན་ཕྱིན་ཅི་མ་ལོག་པར་རིག་པ་ནི་ཇི་ལྟ་བ་བཞིན་རིག་པ་ཡིན་ལ། དེས་བརྟེན་ཐམས་ཅད་ལ་ཁྱབ་པར་དམིགས་པ་ནི་ཇི་སྙེད་པ་རིག་པ་ཡིན་ནོ། ། གཉིས་ཀ་ཡང་འཇིག་རྟེན་ལས་འདས་པའི་ཤེས་རབ་དོན་དམ་པའི་ཡུལ་ཅན་ཡིན་གྱི། ཀུན་རྫོབ་ཀྱི་ཡུལ་ཅན་ནི་མ་ཡིན་ནོ། ། དེས་ན་དོན་གྱིས་སོ་སོ་རང་ཉིད་རིག་པ་ཡང་གྲུབ་སྟེ་གཞན་གྱི་སྤྱོད་ཡུལ་མ་ཡིན་པས་སྒྲས་བརྗོད་དུ་མེད་པ་ནི་རང་ཁོ་ནའི་སོ་སོ་རིག་པའི་ཕྱིར་རམ། ཡང་ན་འཇིག་རྟེན་ལས་འདས་པའི་དོན་རིག་པ་ནི་འཕགས་པ་མ་ཡིན་པ་ལ་མེད་པས་འཕགས་པ་རྣམས་ཁོ་ནའི་སོ་སོ་རང་གི་ཡེ་ཤེས་ཡིན་པའི་ཕྱིར་རོ།

 ། དེ་ལྟར་ཡེ་ཤེས་གཉིས་ཀྱི་རང་བཞིན་བརྗོད་པས། དེའི་ཁྱད་པར་སྤངས་པ་གཉིས་བརྗོད་པ་ནི། སྒྲིབ་པ་མེད་པའི་བློ་མང་བ་ཞེས་བྱ་བ་སྟེ། ཆགས་པ་དང་ཐོགས་པའི་སྒྲིབ་པ་མེད་པས་སོ། ། དེ་ལྟ་བུའི་སྤངས་པ་ཁྱད་པར་དུ་བྱས་པའི་ཡེ་ཤེས་གང་ཡིན་པ་དེ་ནི་ཡོན་ཏན་གཞན་ལས་ཕུལ་དུ་བྱུང་བ་ཡོན་ཏན་དམ་པ་དང་ལྡན་པ་ཡིན་པས་ཕྱག་བྱ་བའི་ཡུལ་ཡིན་པར་སྟོན་པ་ནི། སེམས་ཅན་རྣམ་དག་ཞེས་བྱ་བ་ལ་སོགས་པའོ། ། དེ་ལྟར་སྤངས་པའི་ཁྱད་པར་ཅན་ཡེ་ཤེས་གཉིས་དང་ལྡན་པ་ལ་ཕྱག་འཚལ་བས་ནི། དེ་ཡོན་ཏན་དམ་པ་ཡིན་པར་བརྗོད་ལ། དེས་ཀྱང་དམན་པའི་སྒྲིབ་པ་ལས་རྣམ་པར་གྲོལ་བར་བརྗོད་དོ། ། དེ་ལ་རིག་པ་དང་སྤངས་པ་ནི་སྤྱིའི་ཡིན་ལ། རེ་རེ་ཡང་རྣམ་པ་གསུམ་གསུམ་གྱིས་བརྗོད་པས་བརྒྱད་དོ། ། དེ་ཉིད་འཆད་པ་ནི་ཇི་བཞིན་ཇི་སྙེད་ཅེས་བྱ་བ་སྟེ། ཇི་ལྟ་བ་བཞིན་གྱི་ནང་གི་ཡེ་ཤེས་དང༌། ཇི་སྙེད་པའི་ནང་གི་ཡེ་ཤེས་ཞེས་དབྱེར་རོ། ། ནང་གི་ཞེས་བྱ་བ་ནི་སེམས་ཀྱི་རྒྱུད་དུ་རྟོགས་པ་ཡིན་པས་སོ། ། ནང་གི་ཡེ་ཤེས་ཀྱི་མཐོང་བ་དེ་ཇི་ལྟ་བ་དང་ཇི་སྙེད་པའི་དོན་དམ་པའི་ཡུལ་ཅན་ཡིན་པ་ནི་སོ་སོ་རང་ཉིད་རིག་པར་ཡང་དོན་གྱིས་བལྟའོ། ། ལྷག་མ་ནི་སླའོ། ། དེས་ན་འདིས་རྩ་བར་དངོས་སུ་བརྗོད་པའི་དོན་བཞི་པོ་དོན་གྱིས་བརྗོད་པ་དང་བཅས་པས་དྲུག་ཏུ་འགྱུར་བ་དང༌། དེ་ཡང་སྤྱི་གཉིས་བགྲངས་པས་བརྒྱད་དུ་བྱས་པ་དེ་ཉིད་བཤད་པ་ཡིན་ནོ། ། རྒྱས་པར་བཤད་པའི་ལྷག་མ་ཚིགས་སུ་བཅད་པ་བཞིའོ། ། རང་བཞིན་གྱིས་རྣམ་པར་དག་པ་ནི་གློ་བུར་དུ་ཉོན་མོངས་པ་དང་རྣམ་པར་དཔྱད་ན་མི་འཐད་པས་དེ་ལ་སེམས་རང་བཞིན་གྱིས་འོད་གསལ་བ་གང་ཡིན་པ་དང་ཞེས་བྱའོ། ། ཟག་པ་མེད་པའི་དབྱིངས་ལ་ཞེས་བྱ་བ་ནི་དོན་དམ་པ་སྟེ་དེ་ལའོ། ། མི་འཐད་པ་ཉིད་སྒྲུབ་པ་ནི་དེའི་ཕྱིར་ན་ཞེས་བྱ་བ་ལ་སོགས་པའོ། ། འདི་ལ་རང་བཞིན་གྱིས་དག་པ་དགེ་བའི་སེམས་སམ། འོན་ཏེ་རང་བཞིན་གྱིས་མ་དག་པ་མི་དགེ་བའི་སེམས་འགའ་ཞིག་གཞན་གྱི་ཉོན་མོངས་ཅན་དུ་བྱེད་ཅེ་ན།

གཉིས་ཀ་ལྟར་ཡང་མི་རུང་སྟེ། གཞན་གྱིས་བསྒྱུར་བའི་བྱ་བའི་ཚེ། སྐད་ཅིག་ཉིད་ཀྱིས་འགགས་པའི་ཕྱིར་རོ། ། དེ་ལྟར་ཉོན་མོངས་པ་གཞན་གྱིས་མ་བསྒྱུར་བར་བཅོམ་ལྡན་འདས་ཉོན་མོངས་པས་ནི་སེམས་ལ་མི་རེག་ལ་ཞེས་བསྟན་ནས། རང་ཉིད་ཉོན་མོངས་པ་ཅན་ཡིན་པ་འགོག་པ་ནི། སེམས་ཉོན་མོངས་པ་ཡང་མ་ལགས་ན་ཞེས་བྱ་བའོ། ། དེ་ལྟར་དེ་ཁོ་ནར་དཔྱད་ན་མེད་ཀྱང་མ་བརྟགས་ན་མཐོང་ངོ་ཞེས་སྟོན་པ་ནི། ཉེ་བའི་ཉོན་མོངས་པ་ནི་མ་མཆིས་ལ་ཞེས་བྱ་བའོ། ། མི་འཐད་བཞིན་དུ་མཐོང་བ་ནི་འཐད་པར་དཀའ་བ་ཡིན་ནོ་ཞེས་ཉེ་བར་སྡུད་པ་ནི་དེ་ལྟར་ལགས་མོད་ཀྱི་ཞེས་བྱ་བའོ། ། ཤེས་བྱ་མཐར་ཐུག་རྟོགས་པའི་བློས་ཞེས་བྱ་བ་ནི་ཤེས་བྱ་མ་ལུས་པ་རྟོགས་པ་སྟེ། འདུས་བྱས་ཀྱི་སེམས་རྒྱུད་ཐམས་ཅད་རྣམ་པར་མ་བཅད་པར། སྟོང་པ་ཉིད་དུ་མཐོང་བ་འཇིག་རྟེན་ལས་འདས་པའི་ཤེས་རབ་དེས། ཇི་སྙེད་པའི་དོན་ལ་སྒྲོ་འདོགས་སེལ་བས་ཐམས་ཅད་རྟོགས་པར་བརྗོད་དོ། ། དེ་ལྟ་བུའི་མཐོང་བ་དེ་རྣམ་པར་དག་པ་ནི་ས་བརྒྱད་པ་ལ་ཡོད་ཀྱང་ས་དང་པོ་ལ་ཡང་དང་པོ་ཐོབ་པས་དེ་ལ་བརྟེན་ནས་བརྒྱད་པའི་དེ་འགྲུབ་པར་བརྗོད་དོ། ། དེ་ལྟ་བུའི་ཡེ་ཤེས་གཉིས་པོ་དེ་འཇིག་རྟེན་ལས་འདས་པ་ཡིན་པའི་ཕྱིར་སོ་སོ་རང་ཉིད་རིག་པར་དོན་གྱིས་གྲུབ་པར་བརྗོད་པ་ནི། དེ་ལྟར་རྟོགས་པ་གང་ཡིན་དེ་ཞེས་བྱ་བའོ། ། ཡེ་ཤེས་གཉིས་ཀྱི་ཁྱད་པར་རྣམ་པར་དག་པ་ཉིད་བཤད་ནས། དམན་པ་ལས་རྣམ་པར་གྲོལ་བ་ལ་བཤད་པ་ནི། ཡེ་ཤེས་གཟིགས་པ་དག་པས་ན་ཞེས་བྱ་བའོ། ། དེ་མཆོད་པར་འོས་པ་ཡིན་པའི་ཕྱིར་རོ་ཞེས་བྱ་བ་ལ། དེའི་སྒྲ་ནི་བྱང་ཆུབ་སེམས་དཔའི་དགེ་འདུན་ལ་བསྙེགས་པས་ན། བྱང་ཆུབ་སེམས་དཔའི་དགེ་འདུན་དེ་ཁོ་ན་མཆོད་པར་འོས་པའི་ཕྱིར་རོ་ཞེས་བྱ་བའི་དོན་ཏོ། ། སེམས་དང་པོ་བསྐྱེད་པའི་བྱང་ཆུབ་སེམས་དཔས་ཉན་ཐོས་ཟིལ་གྱིས་ནོན་པར་བྱེད་པར་བཤད་པ་ནི་ས་དང་པོའི་སེམས་བསྐྱེད་པ་མིན་ཏེ། བྱམས་པ་རྣམ་པར་ཐར་པའི་མདོ་ལས།

རྡོ་རྗེ་ཕ་ལམ་གྱི་དཔེས་སེམས་དང་པོ་བསྐྱེད་པ་ལ་གསུམ་སྟེ་རྡོ་རྗེ་ཕ་ལམ་འབྲས་རྡོག་པོ་ཉུངས་གཅིག་དང་མཉམ་པ་ཞིག་ཡོད་ན་རིན་ཐང་མེད་པའི་དེའི་ཉུངས་འབྲུ་ཙམ་ཡོད་པས་ཀྱང་ཆུར་མི་ནུབ་བ་དང་ཐོག་མི་འོངས་པ་དང་དབུལ་པོར་མི་འོངས་པ་ཡོད་པ་བཞིན་སེམས་དང་པོ་སྨོན་པ་ཙམ་བསྐྱེད་པས་ཀྱང་དེའི་ཡོན་ཏན་གྱིས་གཞན་ཟིལ་གྱིས་ནོན་པར་གསུངས་སོ། ། ཡང་མ་སྐྱེས་དགྲའི་འགྱོད་པ་བསལ་བ་ལས་འཇམ་དཔལ་སེམས་དང་པོ་བསྐྱེད་པའི་བྱང་ཆུབ་སེམས་དཔའ་ཤེས་རབ་དང་ཡེ་ཤེས་མ་ཐོབ་པས་ཀྱང་ཉན་ཐོས་དང་རང་སངས་རྒྱས་ཟིལ་གྱིས་ནོན་པར་བྱེད་དོ། ། དཔེར་སེང་གེའི་ཕྲུག་གུ་རྒོལ་མི་ནུས་པ་ཡང་གཅན་གཟན་གཞན་ཀུན་འཇིགས་པར་བྱེད་པ་དང་འདྲའོ། ། ། ། དེ་ལྟར་སངས་རྒྱས་ལ་སོགས་པའི་དོན་གསུམ་བཤད་ནས། སྐྱབས་ཀྱི་དོན་འཆད་པ་ནི། དེ་ལ་ཞེས་བྱ་བ་ལ་སོགས་པའོ། ། འདིར་དགོས་པ་དང་གང་ཟག་དང་མཚན་ཉིད་གསུམ་གྱིས་ཀུན་རྫོབ་ཀྱི་སྐྱབས་རྣམ་པར་གཞག་པ་སྟོན་ཏེ། དེ་ལ་སྐྱབས་ནི་གཉིས་ཏེ། འབྲས་བུ་སྐྱབས་སུ་རྣམ་པར་གཞག་པ་དང༌། རྒྱུ་སྐྱབས་སུ་རྣམ་པར་གཞག་པའོ། ། དང་པོ་ལྟར་ན་ཐེག་པ་གསུམ་གྱི་རིགས་ཅན་ལ་སོ་སོར་རྣམ་པ་གསུམ་མོ། ། གཉིས་པ་ལྟར་ན་ནི་ཐེག་པ་ཆེན་པོའི་རིགས་ཅན་འབའ་ཞིག་ལ་ཡང་གསུམ་ག་སྐྱབས་ཡིན་ལ། རང་སངས་རྒྱས་དང་ཉན་ཐོས་ཀྱི་ཐེག་པ་ལ་ཡང་དེ་བཞིན་ནོ། ། དེ་ལ་སྐྱབས་སུ་འགྲོ་བ་ཞེས་བྱ་བ་ནི། སངས་རྒྱས་དང་ཆོས་དང་དགེ་འདུན་ལ་འབྲས་བུར་དམ་འཆའ་དང༌། རྒྱུར་དམ་འཆའ་བ་སྟེ། སྟོན་པ་དང་ལམ་དང་ལམ་ལ་ནན་ཏན་དུ་བྱེད་པའི་གྲོགས་སུ་དཀོན་མཆོག་གསུམ་བཟུང་ནས། དེ་ཉིད་རང་གིས་ཐོབ་པར་བྱ་བའི་འབྲས་བུ་དམ་འཆའ་བ་སྟེ། གཞན་གྱི་རྒྱུད་ལ་གྲུབ་ཟིན་པའི་དཀོན་མཆོག་ལ་རྒྱུར་ཉེ་བར་བཟུང་ནས། རང་གི་རྒྱུད་ལ་འབྱུང་བར་འགྱུར་བ་ལ་འབྲས་བུར་ཡོངས་སུ་འཛིན་པའོ། ། དེ་ལྟར་འཛིན་པ་དེ་ལ་སྐྱབས་སུ་སོང་བ་ཞེས་ཅིའི་ཕྱིར་བརྗོད་ཅེ་ན། སྡུག་བསྔལ་དང་སྒྲིབ་པའི་འཇིགས་པ་ཆེན་པོ་ལས་ཐར་པའི་རྟེན་དུ་བཟུང་བའི་ཕྱིར་ཏེ།

རྒྱུ་འདི་ལ་བརྟེན་ནས་འཇིགས་པ་ཆེན་པོ་ལས་འདའ་བར་བྱའོ་ཞེས་རྒྱུ་ལ་དཔུང་གཉེན་དུ་བཟུང་བ་ནི་དེ་ལ་སྐྱབས་སུ་སོང་བ་ཡིན་ལ། འབྲས་བུ་འདི་མངོན་དུ་བྱས་པ་ལ་བརྟེན་ནས་འཇིགས་པ་འདི་ལས་འདའ་བར་བྱས་སྟེ། འབྲས་བུ་འདི་མངོན་དུ་མ་བྱས་པར་ནི་འཇིགས་པ་འདི་ལས་ངེས་པར་འབྱུང་བ་མེད་དོ། ། ཞེས་འབྲས་བུ་ལ་ཡང་དཔུང་ཉེན་དུ་འཛིན་པ་ནི་དེ་ལ་སྐྱབས་སུ་སོང་བ་ཡིན་ནོ། ། འབྲས་བུའི་སྐྱབས་སུ་འགྲོ་བ་དང༌། རྒྱུའི་སྐྱབས་འགྲོ་འདི་གཉིས་ནི་ཅིག་ཅར་ཉིད་དུ་ཡིན་ཏེ། སྐྱབས་སུ་འགྲོ་བ་གཅིག་ཡོད་པས་གཉིས་པ་མི་དགོས་པ་ནི་མ་ཡིན་ནོ། ། དེ་ལྟར་ན་ཡང་མདོ་སྡེའི་རྒྱན་ལས་ནི། འབྲས་བུའི་སྐྱབས་སུ་འགྲོ་བ་ལ་གཙོར་བོར་བཟུང་ནས་བཤད་ལ། རྒྱུའི་སྐྱབས་སུ་འགྲོ་བ་ནི་དེའི་ཡན་ལག་ཡིན་པས་དེའི་ཁོངས་སུ་འདུས་པའི་ཕྱིར་ལོགས་སུ་མ་བཤད་དོ། ། གཙོ་བོ་དེའི་ཡན་ལག་གི་རྣམ་པར་དབྱེ་བ་ཡང་ཐབས་དང་ཐབས་ཀྱི་བསྒྲུབ་པར་བྱ་བ་ལ་ལྟོས་པའོ། ། འབྲས་བུའི་སྐྱབས་སུ་འགྲོ་བ་ཡང་གང་ཡང་རུང་བ་ལ་གཙོ་བོའི་འབྲས་བུ་ཉིད་དུ་རྣམ་པར་འཇོག་པས། ཐེག་པ་ཆེན་པོ་ལ་ནི་སངས་རྒྱས་སྐྱབས་སུ་རྣམ་པར་འཇོག་པ་དང༌། རང་སངས་རྒྱས་ཀྱི་རིགས་ཅན་ལ་ཆོས་སྐྱབས་སུ་རྣམ་པར་འཇོག་པ་དང༌། ཉན་ཐོས་ཀྱི་རིགས་ཅན་ལ་དགེ་འདུན་སྐྱབས་སུ་རྣམ་པར་འཇོག་པར་འདིར་བཤད་ཀྱང༌། ཐམས་ཅད་ཀྱང་ཐེག་པ་ཆེན་པོའི་རིགས་ཅན་ལ་ཡང་འབྲས་བུ་ཡིན་པ་ཁོ་ནའོ། ། དེ་ལྟ་མ་ཡིན་ན་འབྲས་བུའི་སྐྱབས་སུ་འགྲོ་བ་ལ་ལྟོས་ཏེ། གསུམ་ག་སྐྱབས་སུ་མི་བརྗོད་པར་ཐལ་ལོ། ། དེ་ལྟ་བུའི་ཆོ་ག་ནི་གང་ན་ཡང་མི་སྣང་སྟེ། ཐམས་ཅད་སྐྱབས་གསུམ་རྗེས་སུ་བརྗོད་པར་སྣང་བའི་ཕྱིར་རོ། ། ཐེག་པ་ཆེན་པོའི་རིགས་ཅན་ལ་ཆོས་དང་དགེ་འདུན་འབྲས་བུའི་སྐྱབས་ཇི་ལྟར་གནས་ཞེ་ན། སངས་རྒྱས་ནས་ཆོས་སྟོན་པ་དང༌། དེ་བསྟན་པའི་རྗེས་སུ་སྒྲུབ་པའི་གང་ཟག་འབྱུང་བ་ནི་འབྲས་བུ་ཡིན་པའི་ཕྱིར་སྐྱབས་ཡིན་ནོ།

། དེ་སྐད་དུ་ཡང་ཁྱིམ་བདག་དྲགས་ཤུལ་ཅན་གྱིས་ཞུས་པ་ལས། ཁྱིམ་བདག་ཇི་ལྟར་ན་བྱང་ཆུབ་སེམས་དཔའ་ཁྱིམ་པ་སངས་རྒྱས་ལ་སྐྱབས་སུ་སོང་བ་ཡིན་ཞེ་ན། ཁྱིམ་བདག་འདི་ལ་བྱང་ཆུབ་སེམས་དཔའ་ཁྱིམ་པ། སངས་རྒྱས་ཀྱི་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་ཡོངས་སུ་བསྒྲུབ་པར་བྱའོ་སྙམ་དུ་སེམས་མངོན་པར་འདུ་བྱེད་དེ། དགེ་བའི་རྩ་བ་གང་གིས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཡང་དག་པར་འགྲུབ་པར་འགྱུར་བའི་དགེ་བའི་རྩ་བ་དེ་དག་ཡང་དག་པར་བསྒྲུབ་པའི་ཕྱིར་བརྩོན་འགྲུས་བརྩོམ་པ་དེ་ལྟ་བུ་ནི་ཁྱིམ་བདག་བྱང་ཆུབ་སེམས་དཔའ་སངས་རྒྱས་ལ་སྐྱབས་སུ་སོང་བ་ཡིན་ནོ། ཁྱིམ་བདག་འདི་ལ་བྱང་ཆུབ་སེམས་དཔའ་ཁྱིམ་པ་ཆོས་ལ་གུས་པ་དང་བཅས་ཤིང་རི་མོར་བྱེད་པ་དང་བཅས་པ། ཆོས་དོན་དུ་གཉེར་བ་ཆོས་འདོད་པ་ཆོས་ཀྱི་ཀུན་དགའ་ལ་དགའ་ཞིང་མོས་པ། ཆོས་ལ་གཞོལ་བ་ཆོས་ལ་འབབ་པ། ཆོས་ལ་བབ་པ། ཆོས་བསྲུང་བ། ཆོས་ལ་སྲེད་ཅིང་གནས་པ། ཆོས་ཀྱི་གྲགས་པ་དང་ཆོས་ཀྱི་སྤྱོད་པ་ལ་གནས་པ། ཆོས་ཀྱི་དབང་དུ་གྱུར་པ། ཆོས་ཀྱིས་ཡོངས་སུ་ཚིམ་པས། ཆོས་ཀྱི་སྟོབས་དང་ལྡན་པ། ཆོས་ཀྱི་སྦྱིན་པའི་མཚོན་ཆ་དང་ལྡན་པ། ཆོས་ཀྱི་བྱ་བ་བྱེད་པ་དེ། འདི་ལྟ་བུའི་ཆོས་དང་ལྡན་པས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས། ལྷ་དང་མི་དང་ལྷ་མ་ཡིན་དུ་བཅས་པ་རྣམས་འཇིག་རྟེན་ལ། ཆོས་ཀྱི་བགོ་བཤའ་བྱའོ་སྙམ་དུ་དྲན་པ་རབ་ཏུ་འཐོབ་སྟེ། ཁྱིམ་བདག་དེ་ལྟར་ན་བྱང་ཆུབ་སེམས་དཔའ་ཁྱིམ་པ་ཆོས་ལ་སྐྱབས་སུ་སོང་བ་ཡིན་ནོ། ཁྱིམ་བདག་ཇི་ལྟར་ན་བྱང་ཆུབ་སེམས་དཔའ་ཁྱིམ་པ་དགེ་འདུན་ལ་སྐྱབས་སུ་སོང་བ་ཡིན་ཞེ་ན། ཁྱིམ་བདག་འདི་ལ་བྱང་ཆུབ་སེམས་དཔའ་ཁྱིམ་པ་དགེ་འདུན་ལ་སྐྱབས་སུ་སོང་བ་ནི། གལ་ཏེ་དགེ་སློང་རྒྱུན་ཏུ་ཞུགས་པའམ། ལན་ཅིག་ཕྱིར་འོང་བའམ། ཕྱིར་མི་འོངས་པའམ། དགྲ་བཅོམ་པའམ།

སོ་སོའི་སྐྱེ་བོའམ། ཉན་ཐོས་ཀྱི་ཐེག་པའམ། རང་སངས་རྒྱས་ཀྱི་ཐེག་ པའམ། ཐེག་པ་ཆེན་པོ་པ་དག་མཐོང་ན། དེ་དེ་ལ་གུས་པ་དང་བཅས་ཤིང་ཞེ་ས་དང་བཅས་པ་ལྡན་པར་བརྩོམ་པ་དང༌། བཀའ་བློ་བདེ་ཞིང་མཐུན་པར་འཛིན་པ་ཡིན་ཏེ། དེ་ཡང་དག་པར་སོང་བ་དང༌། ཡང་དག་པར་ཞུགས་པ་དེ་དག་ལ་བསྙེན་བཀུར་བྱས་པས། འདི་ལྟར་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་ཀྱང༌། ཉན་ཐོས་ཀྱི་ཡོན་ཏན་དང་རང་སངས་རྒྱས་ཀྱི་ཡོན་ཏན་ཡོངས་སུ་བསྒྲུབ་པའི་ཕྱིར་ཆོས་བསྟན་ཏོ་སྙམ་དུ་དྲན་པ་རབ་ཏུ་འཐོབ་སྟེ། དེ་དེ་དག་ལ་གུས་པ་དང་བཅས་ཤིང་ཞེ་ས་དང་བཅས་པ་ཡིན་གྱི། དེ་དག་ལ་མི་དགའ་བར་ནི་མི་བྱེད་དོ། ། དེ་ལྟར་ན་ཁྱིམ་བདག་བྱང་ཆུབ་སེམས་དཔའ་ཁྱིམ་པ་དགེ་འདུན་ལ་སྐྱབས་སུ་སོང་བ་ཡིན་ནོ་ཞེས་གསུངས་ཏེ། འབྲས་བུའི་སྐྱབས་ལ་ལྟོས་ནས་གསུངས་པ་ཡིན་ནོ། ། རྒྱུའི་སྐྱབས་ལ་ལྟོས་ཏེ་ནི། གསུམ་ག་ཡང་མཚུངས་པར་སྐྱབས་ཡིན་ཏེ། མདོ་དེ་ཉིད་ནས་ཇི་སྐད་དུ། ཁྱིམ་བདག་གཞན་ཡང་བྱང་ཆུབ་སེམས་དཔའ་ཁྱིམ་པ་ཆོས་བཞི་དང་ལྡན་ན་སངས་རྒྱས་ལ་སྐྱབས་སུ་སོང་བ་ཡིན་ནོ། ། བཞི་གང་ཞེ་ན་འདི་ལྟ་སྟེ། བྱང་ཆུབ་ཀྱི་སེམས་མི་འདོར་བ་དང་དམ་བཅས་པ་མི་འཇིག་པ་དང༌། སྙིང་རྗེ་ཆེན་པོ་ཡོངས་སུ་མི་འདོར་བ་དང༌། ཐེག་པ་གཞན་ལ་མི་སྟོན་པ་སྟེ། ཁྱིམ་བདག་བྱང་ཆུབ་སེམས་དཔའ་ཁྱིམ་པ་ཆོས་བཞི་དང་ལྡན་ན་སངས་རྒྱས་ལ་སྐྱབས་སུ་སོང་བ་ཡིན་ནོ། ཁྱིམ་བདག་གཞན་ཡང་བྱང་ཆུབ་སེམས་དཔའ་ཁྱིམ་པ་ཆོས་བཞི་དང་ལྡན་ན་ཆོས་ལ་སྐྱབས་སུ་སོང་བ་ཡིན་ཏེ། བཞི་གང་ཞེ་ན། ཆོས་སྨྲ་བའི་གང་ཟག་ལ་བསྙེན་བཀུར་བྱས་ཏེ་ཆོས་ཉན་པ་དང༌། དེའི་དོན་ལ་ཚུལ་བཞིན་དུ་སོ་སོར་རྟོག་པ་དང༌། ཇི་ལྟར་ཐོས་ཤིང་ཁོང་དུ་ཆུད་པར་གཞན་ལ་སྟོན་པ་དང༌། ཆོས་ཀྱི་སྦྱིན་པ་ལས་བྱུང་བའི་དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ་བ་སྟེ་ཞེས་བྱ་བའི་དོན་གསུངས་པ་དང༌།

ཡང་དགེ་འདུན་གྱི་དབང་དུ་བྱས་ནས་ཁྱིམ་བདག་གཞན་ཡང་བྱང་ཆུབ་སེམས་དཔའ་ཁྱིམ་པ་ཆོས་བཞི་དང་ལྡན་ན་དགེ་འདུན་ལ་སྐྱབས་སུ་སོང་བ་ཡིན་ཏེ། བཞི་གང་ཞེ་ན། ཉན་ཐོས་ཀྱི་རྐྱེན་མེད་པ་ལ་ཞུགས་པ་བྱང་ཆུབ་ཀྱི་སེམས་ལ་འགོད་པ་དང༌། ཟང་ཟིང་གིས་སྡུད་པ་ཆོས་ཀྱིས་སྡུད་པ་ལ་སྦྱོར་བ་དང༌། བྱང་ཆུབ་སེམས་དཔའི་ཕྱིར་མི་ལྡོག་པའི་དགེ་འདུན་ལ་བརྟེན་གྱི་ཉན་ཐོས་ཀྱི་དགེ་འདུན་ལ་མ་ཡིན་པ་དང༌། ཉན་ཐོས་ཀྱི་ཡོན་ཏན་འཚོལ་གྱི་རྣམ་པར་གྲོལ་བ་མ་ཡིན་པ་ཞེས་བྱ་བའི་དོན་གསུངས་པ་དང༌། ཡང་དེ་བཞིན་གཤེགས་པའི་གཟུགས་མཐོང་ནས་སངས་རྒྱས་རྗེས་སུ་དྲན་པ་དང༌། ཆོས་ཐོས་ནས་ཆོས་རྗེས་སུ་དྲན་པ་ཐོབ་པ་དང༌། ཉན་ཐོས་ཀྱི་དགེ་འདུན་མཐོང་ནས་བྱང་ཆུབ་ཀྱི་སེམས་དྲན་པ་ཞེས་བྱ་བ་དང༌། ཡང་སངས་རྒྱས་དང་འགྲོགས་པར་སྨོན་པས་སངས་རྒྱས་ལ་སྦྱིན་པ་བྱིན་པ་དང༌། ཆོས་སྲུང་བའི་ཕྱིར་ཆོས་ལ་སྦྱིན་པ་བྱིན་དང༌། སྦྱིན་པ་དེ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་རྣམས་རིམ་པ་བཞིན། དཀོན་མཆོག་གསུམ་ལ་སྐྱབས་སུ་སོང་བར་གསུངས་སོ། ། འདི་ཐམས་ཅད་ནི་དཀོན་མཆོག་གསུམ་རྒྱུར་བཟུང་བ་ལ། ལྟོས་ནས་གསུངས་པས་མིན་ཏེ། མདོ་སྡེའི་དུམ་བུ་དང་པོར་ནི། སངས་རྒྱས་སྔ་མ་ལ་བརྟེན་ནས་བྱང་ཆུབ་ཀྱི་སེམས་མི་འདོར་བ་ལ་སོགས་པ་བཞི་གྲུབ་པ་ནི། བསམ་པ་དང་སྦྱོར་བས་རང་དང་གཞན་གྱི་དོན་གྲུབ་པའི་ཐབས་ཁས་བླངས་པས། སངས་རྒྱས་ལ་སྟོན་པར་བཟུང་བའི་ཕྱིར་དང༌། སྔར་གྱི་ཆོས་རྣམ་པར་གཞག་པ་ལ་བརྟེན་ནས་ཆོས་ཉན་པ་ལ་སོགས་པ་ཆོས་ལ་ལམ་དུ་བཟུང་བའི་ཕྱིར་དང༌། གཞན་དག་ཐེག་པ་དམན་པ་དང་བསྡུ་བ་དམན་པ་ལས་བསླངས་ནས་མཆོག་ལ་འགོད་པ་དང༌། བདག་ཉིད་ཀྱང་བྱང་ཆུབ་སེམས་པ་དང་ཉན་ཐོས་ཀྱི་ཡོན་ཏན་གྱི་རྗེས་སུ་འཇུག་པས། དགེ་འདུན་ལ་གྲོགས་སུ་ཁས་ལེན་པའི་ཕྱིར་རོ། ། མདོའི་དུམ་གཉིས་པ་དང་གསུམ་པར་ནི་རྒྱུ་ཉིད་དུ་ཡང་ཤིན་ཏུ་གསལ་ལོ། ། དེ་ལྟར་བསྟན་པ་རྒྱུ་དང་འབྲས་བུ་ཁས་ལེན་པའི་སྐྱབས་སུ་འགྲོ་བ་འདི་ནི་མྱ་ངན་ལས་འདས་པའི་བསམ་པ་ཁྱད་པར་ཅན་ཏེ།

བདེ་བར་གཤེགས་པའི་བསྟན་པ་ལས་ཕྱི་རོལ་ཏུ་གྱུར་པ་རྣམས་ལ་ནི་འཁོར་བའི་སྡུག་བསྔལ་ལས་ཐར་པའི་མཚན་ཉིད་ལ་འདོད་པ་དང་དོན་དུ་གཉེར་བ་དང་མྱང་ངན་ལས་འདས་པར་འདོད་པ་ཙམ་ཡོད་ཀྱང༌། དེ་ལྟར་དཀོན་མཆོག་གསུམ་ལ་འབྲས་བུ་འཛིན་པ་དང་རྒྱུར་འཛིན་པ་མེད་པས་ཁྱད་པར་ཅན་ལ་ཡིན་ནོ། ། འདི་འདྲ་བའི་སྐྱབས་སུ་ཁྱད་པར་ཅན་གྱི་མྱ་ངན་ལས་འདའ་བའི་བསམ་པ་མེད་པར་ཡང༌། ངེས་པར་འབྱུང་བའི་ཚུལ་ཁྲིམས་མི་འཐོབ་སྟེ། གང་ཞིག་གསུམ་ལ་སྐྱབས་འགྲོ་བ། ། དེ་ནི་སྡོམ་བརྒྱད་རྩ་བ་ཡིན། ། སངས་རྒྱས་ཆོས་དང་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། །ཞེས་བཤད་པ་བཞིན་ནོ། ། སྐྱབས་སུ་སོང་བའི་དོན་ཏོ། ། ། ། སངས་རྒྱས་ལ་སྐྱབས་ཉིད་དུ་རྣམ་པར་གཞག་པའི་དགོས་པ་ནི། སྟོན་པ་ནི་ཡོན་ཏན་བསྟན་པའི་ཞེས་བྱ་བའོ། ། གང་ཟག་ནི་འབྲས་བུ་དང་རྒྱུའི་སྐྱབས་ཀྱི་དབྱེ་བས་རྣམ་པ་གཉིས་སྟེ་རིམ་པ་བཞིན་ནོ། ། རྣམ་པར་གཞག་པའི་མཚན་ཉིད་ནི་སྐྱབས་ཡིན་པར་བརྗོད་པའི་བཀའི་མཚན་ཉིད་དེ་སྐྱབས་སུ་སོང་བ་མ་ཡིན་ནོ།

 ། སྐྱབས་སུ་སོང་བའི་དགོས་པ་ནི། སྟོན་པའི་ཡོན་ཏན་བསྟན་པ་ལ་སོགས་པ་མ་ཡིན་ལ། སྐྱབས་སུ་སོང་བའི་མཚན་ཉིད་ཀྱང་སྐྱབས་རྣམ་པར་གཞག་པ་མ་ཡིན་མོད་ཀྱི། གང་ཟག་ནི་དེ་གཉིས་གཅིག་ཁོ་ན་ཡིན་ཏེ། གང་ལ་སྐྱབས་རྣམ་པར་གཞག་པ་དེ་ཉིད་ལ་དེའི་དགོས་པ་ཡོན་ཏན་བསྟན་པ་འགྲུབ་ལ། དེ་ལས་ཀྱང་གང་ཟག་དེ་སྐྱབས་སུ་འགྲོ་ཞིང༌། དེ་ལས་ནི་སྐྱབས་སུ་སོང་བའི་དགོས་པ་ངེས་པར་འབྱུང་བའི་ཚུལ་ཁྲིམས་ཐོབ་པ་དང༌། དེ་ལས་ཀྱང་སེམས་བསྐྱེད་པ་ཐོབ་པ་ལ་སོགས་པ་ནས་བྱང་ཆུབ་ཐོབ་པའི་མཐར་ཐུག་པའོ། ། ཆོས་དང་དགེ་འདུན་གྱི་སྐྱབས་རྣམ་པར་གཞག་པ་ཡང་དེ་བཞིན་ནོ། ། དེ་ནི་ཀུན་རྫོབ་ཀྱི་སྐྱབས་རྣམ་པར་གཞག་པའོ། ། དོན་དམ་པའི་དབང་དུ་བྱས་ནས་རྣམ་པ་གཉིས་ཏེ། ཆོས་དང་དགེ་འདུན་འབྲས་བུ་མཐར་ཐུག་པ་མ་ཡིན་པས་སྐྱབས་ཡིན་པ་དགག་པ་དང༌། སངས་རྒྱས་དེ་ལྟར་བསྒྲུབ་པ་སྟེ་ཚིགས་སུ་བཅད་པ་གཉིས་ཀྱིས་རིམ་པ་བཞིན་སྟོན་ཏོ། ། ཆོས་སྐྱབས་མ་ཡིན་པར་བསྒྲུབ་པ་ནི། མེད་ཕྱིར་ཞེས་བྱ་བའི་མདོ་ལ་འཆད་པ་ནི་ལམ་དེས་ཞེས་བྱ་བའོ། ། ཉན་ཐོས་ཀྱི་ཚུལ་གྱིས་མར་མེ་རྒྱུན་ཆད་པ་བཞིན་དུ་ཞེས་བྱ་བ་ལ་སོགས་པ་ནི་མི་འཐད་དེ། ཉན་ཐོས་ཀྱི་ཚུལ་ལ་ལྟོས་ནས་སླུ་བའི་ཆོས་ཅན་ཕྱིར་ཞེས་བྱ་བ་དང༌། འཇིགས་དང་བཅས་པའི་ཕྱིར་ཞེས་བྱ་བ་མ་གྲུབ་པའི་ཕྱིར་རོ། ། འོན་ཏེ་ཉན་ཐོས་ཀྱི་ཚུལ་མི་བདེན་ན། མེད་ཕྱིར་ཞེས་བྱ་བ་ཡང་མ་གྲུབ་པར་གྱུར་པས་དེའི་ཚུལ་ལ་ལྟོས་ནས་དེ་ལྟར་བརྗོད་པ་ནི་མི་འཐད་པར་གསལ་ལོ་ཞེ་ན། འདི་ལྟར་དགོངས་པ་ཡིན་ཏེ། འདིར་ཐེག་པ་ཆེན་པོའི་ཚུལ་ལ་ལྟོས་ནས་གཉིས་པོ་སྐྱབས་མ་ཡིན་པར་སྒྲུབ་པ་ཡིན་ལ༑ དེ་ལ་ཡང་ལུང་གི་ཆོས་ནི་སྤང་བའི་ཕྱིར་དང༌། ལམ་སླུ་བའི་ཆོས་ཅན་ཡིན་པའི་ཕྱིར་ དང༌། རྟོགས་པའི་ཆོས་ཀྱང་སློབ་པ་དང་མི་སློབ་པའི་དབྱེ་བས་སངས་རྒྱས་དང་དགེ་འདུན་ལས་མ་འདས་པའི་ཕྱིར་དང༌། དགེ་འདུན་ཡང་འཇིགས་པ་དང་བཅས་པའི་ཕྱིར་སྐྱབས་མ་ཡིན་པར་འགྲུབ་པས་མེད་ཕྱིར་ཞེས་པའི་སྒྲུབ་བྱེད་ནི་མི་དགོས་སོ།

། འོན་ཏེ་ཉན་ཐོས་ཀྱི་ཚུལ་ཁས་བླངས་ནས། དགེ་འདུན་དང་སངས་རྒྱས་ཀྱི་ཁོངས་སུ་མ་འདུས་པའི་རྟོགས་པའི་ཆོས་ཡོད་དེ། ཕུང་པོ་ལྷག་མ་མེད་པའི་མྱ་ངན་ལས་འདས་པའོ། ། ལྷག་མ་དང་བཅས་པའི་རང་སངས་རྒྱས་ལ་སོགས་པ་ནི་དགེ་འདུན་དུ་འདུས་ན་ཡང་ཆོས་སྐྱབས་མ་ཡིན་པར་མི་འགྲུབ་བོ་ཞེས་དོགས་པ་ལ། རེ་ཞིག་ཐེག་པ་ཆེན་པོའི་ཚུལ་ལ་ནི་རྟོགས་པའི་ཆོས་དགེ་འདུན་དང་སངས་རྒྱས་ཀྱྀས་མ་བསྡུས་པ་མེད་པ་ཁོ་ནའོ། ། ཉན་ཐོས་ཀྱི་ཚུལ་ཁས་བླངས་ན་ཡང་མེད་ཕྱིར་ཞེས་བྱ་བའི་གཏན་ཚིགས་གྲུབ་བོ་ཞེས་དགོངས་ནས་དེ་སྐད་བརྗོད་པས་མི་འགལ་བ་ཁོ་ནའོ། ། སྤང་ཕྱིར་ལ་སོགས་བཤད་པ་བཞིན་སངས་རྒྱས་ཀྱང་སངས་རྒྱས་ཙམ་ན་སྤངས་པ་ལ་ཡིན་ནམ་ཞེ་ན༑ ས་བཅུ་པ་ལ་ནི་དབང་བསྒྱུར་ཐབས་ལ་སྒྱུར་མཁན་དགོས་ལ་སངས་རྒྱས་ནས་གཞན་བྱེད་ནུས་བསྡོམས་ནས་གཅིག་ཡིན་ནོ། ། འོ་ན་ཐེག་པ་མཐར་ཐུག་གཅིག་ཏུ་སྟོན་པ་ནི་རིགས་ངེས་པ་ནི་རང་གི་བྱང་ཆུབ་མི་འབོར་བས་ཉན་ཐོས་དང་རང་སངས་རྒྱས་ལ་དོན་མེད་ལ་བྱང་ཆུབ་སེམས་དཔའ་ལ་མི་དགོས་སྙམ་ན། ། ཡང་ངེས་པ་ལ་བསྟན་པ་ཡིན་ནོ། ། སྒྲའི་དོན་འཆད་པ་ནི། འབྱུང་བ་དཀོན་ཕྱིར་ཞེས་བྱ་བ་སོགས་པའོ། ། འདིར་རིན་པོ་ཆེ་དང་ཆོས་མཐུན་པར་ཡོན་ཏན་དྲུག་བརྗོད་དེ། འདི་ལྟ་སྟེ། དཀོན་པ་དང༌། ཉེས་པ་མེད་པ་དང༌། ཡོན་ཏན་ལྡན་པ་དང༌། ཕན་འདོགས་པ་ཆེ་བ་དང༌། ཕྱིན་ཅི་མ་ལོག་པ་དང༌། རྟག་པ་ཉིད་དེ། རིམ་པ་བཞིན་ནོ། ། འགྲོ་བ་ཐམས་ཅད་ཀྱི་བསམ་པ་དགེ་བའི་རྒྱུ་ཡིན་པའི་ཕྱིར་རོ་ཞེས་བྱ་བ་ནི་ཕན་འདོགས་པ་ཆེ་བས་ན་མེད་པའི་ཁྱད་པར་ཏེ། བསམ་པ་བཟང་པོར་ཡོན་ཏན་ཐམས་ཅད་རག་ལས་པས། ཡོན་ཏན་ཐམས་ཅད་སྒྲུབ་པའི་ཕྱིར་རོ། ། འཇིག་རྟེན་ལས་འདས་པའི་ཕྱིར་རོ་ཞེས་བྱ་བ་ནི་ཡང་དག་པའོ། ། གང་ཡང་དག་པ་ཞེ་ན། སྐྱབས་ཡང་དག་པས་སྟེ། འཇིག་རྟེན་ནི་དེ་ལྟ་བུ་མ་ཡིན་ཏེ། འཁྲུལ་བ་དང་སྡུག་བསྔལ་ཡོད་པའི་ཕྱིར་རོ། ། འདུས་མ་བྱས་པའི་ཕྱིར་རོ་ཞེས་བྱ་བ་ནི།

རྗེས་སུ་ཆགས་པ་དང་ཁོང་ཁྲོ་བ་ལ་སོགས་པ་མི་སྐྱེ་བ་སྟེ། འཆིང་བ་ལས་གྲོལ་བའི་ཕྱིར་དང༌། གྲོལ་བ་ཡང་འདུས་མ་བྱས་པའི་རང་བཞིན་གྱི་ཕྱིར་རོ། ། དེ་ལྟར་ཉིད་དཀའ་བ་དང༌། སྤངས་པ་དང༌། ཡོན་ཏན་དང༌། བྱེད་པ་དང༌། རང་བཞིན་གྱི་ཁྱད་པར་ལྔ་བསྟན་ཏེ། ཐ་མ་གཉིས་ནི་རང་བཞིན་པའི་ཕྱིར་རོ། ། དཀོན་མཆོག་གསུམ་པོ་དེ་བསྐྱེད་པར་བྱེད་པའི་རིགས་ནི་སྤྱིའི་རྣམ་བཞག་དང༌། སོ་སོའི་རྣམ་པར་དབྱེ་བ་དང༌། མོས་པའི་ཕན་ཡོན་གསུམ་གྱིས་སྟོན་ཏོ། ། དང་པོ་ནི་གཉིས་ཏེ། བསྟན་པ་དང༌། བཤད་པ་དང༌། རྒྱས་པར་བཤད་པ་གསུམ་གྱིས་བསམ་གྱིས་མི་ཁྱབ་པའི་དོན་བསྟན་པ་དང༌། རྒྱུ་རྐྱེན་རྣམ་པར་གཞག་པའོ། ། དང་པོ་བསྟན་པ། དྲི་བཅས་དེ་བཞིན་ཉིད་དང་ཞེས་བྱ་བའི་ཚིགས་སུ་བཅད་པའོ། ། དེའི་འོག་མའི་ཚིགས་སུ་བཅད་པ་ནི་བཤད་པའོ། ། དག་དང་ཉོན་མོངས་ལྡན་ཕྱིར་དང་ཞེས་བྱ་བའི་ཚིགས་སུ་བཅད་པ་ནི་རྒྱས་པར་བཤད་པའོ། ། ཡོན་ཏན་བསམ་གྱིས་མི་ཁྱབ་པའི་རྒྱུ་འདི་ལ༑ ལུང་འགོད་པ་ནི་གང་གི་ཕྱིར་ཞེས་བྱ་བ་ལ་སོགས་པའོ། ། འདི་ཡང་རྣམ་པ་གསུམ་སྟེ། དོན་བསྟན་པ་ནི་ཐོགས་པ་མེད་པར་རབ་ཏུ་འབྱུང་ངོ་ཡན་ཆོད་དོ། ། གཉིས་པ་དཔེ་དགོད་པ་ཡང༌། ཀྱེ་རྒྱལ་བའི་སྲས་འདི་ལྟ་སྟེ་ཞེས་བྱ་བ་ལ་སོགས་པའོ། ། འདི་ཡང་གསུམ་གྱིས་སྟོན་སྟེ། དར་ཡུག་ཆེན་པོ་དེ་ཡང་ཆུ་ཞེང་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་ཀྱི་ཚད་ཙམ་དུ་གྱུར་ལ་ཞེས་བྱ་བ་ཡན་ཆད་ཀྱིས་ནི་སྒྲིབ་བྱའི་དཔེ་བརྗོད་དོ། ། དེ་ནས་བཅུག་པར་གྱུར་ཏོ་ཡན་ཆད་ཀྱིས་ནི་སྒྲིབ་བྱེད་ཀྱི་དཔེ་སྟོན་ཏོ། ། དེ་ནས་དེ་ཁོ་ན་བཞིན་དུ་བྱེད་དོ་ཡན་ཆད་ཀྱིས་ནི་སྒྲིབ་པ་སེལ་བྱེད་ཀྱི་དཔེ་སྟོན་པའོ། ། དེ་ལྟར་དོན་བསྟན་པ་དང༌། དཔེ་བཀོད་ནས། གསུམ་པ་དཔེ་དང་དོན་སྦྱོར་བ་ནི། ཀྱེ་རྒྱལ་བའི་སྲས་དེ་བཞིན་དུ་ཞེས་བྱ་བ་ལ་སོགས་པའོ། ། འདིར་ཡང་དེ་བཞིན་གཤེགས་པའི་ཡེ་ཤེས་དང་འདྲ་བར་ཚད་མེད་དོ་ཡན་ཆད་ཀྱིས་ནི་སྒྲིབ་བྱའི་དོན་བརྗོད་དོ།

། དེ་ནས་མངོན་དུ་མི་བྱེད་དོ་ཡན་ཆད་ཀྱིས་ནི་སྒྲིབ་བྱེད་ཀྱི་དོན་བརྗོད་དོ། ། དེ་ནས་དེས་ན་ཞེས་བྱ་བ་ལ་སོགས་པ་ལྷག་མས་ནི་སྒྲིབ་པ་སེལ་བར་བྱེད་པའི་དོན་བརྗོད་དོ། ། འདིར་དར་ཡུག་གི་རི་མོ་རྡུལ་ཕྲ་རབ་ལ་ཡོད་པ་དེ་བཞིན་དུ་སངས་རྒྱས་ཀྱི་ཡེ་ཤེས་སེམས་ཅན་གྱི་སེམས་ལ་ཡོད་པ་དེ་ཡང་གང་ཡིན་ཞེ་ན། ཆོས་ཀྱི་དབྱིངས་སོ། ། དེ་ཇི་ལྟར་ཡེ་ཤེས་ཡིན་ཞེ་ན་བཅོམ་ལྟན་འདས་ཀྱིས་ཆོས་ཐམས་ཅད་མཚན་ཉིད་མེད་པར་སྐད་ཅིག་དང་ལྡན་པའི་ཤེས་རབ་ཀྱིས་མཁྱེན་པ་ན། ཤེས་རབ་དེ་ཤེས་བྱ་དང་རྣམ་པར་དབྱེ་བ་མེད་དོ། ། དེས་ན་དོན་དམ་པ་ཆོས་ཀྱི་དབྱིངས་ཉིད་དེ་རིག་པའི་ཡེ་ཤེས་ཡིན་ལ། དེའང་སེམས་ཅན་ཐམས་ཅད་ལ་མ་ཚང་བ་མེད་པར་གནས་པས་དཔེ་དོན་འདི་ནི་ཤིན་ཏུ་འཐད་པའོ། ། ནམ་གྱི་ཚེ་སྒྲིབ་པ་ཞི་བ་དེའི་ཚེ་ན་མཚན་མ་འགའ་ཡང་མི་མཐོང་ལ། མ་མཐོང་བ་དེ་ཉིད་ནི་དེ་ཁོ་ན་མཐོང་བ་ཡིན་ནོ། ། མཐོང་བ་མེད་པའི་ཡེ་ཤེས་དེ་ཡང་དེ་བཞིན་ཉིད་ཁོ་ན་ཡིན་ཏེ། དེས་ན་དེ་ལྟར་འཐད་དོ། ། རྒྱུ་རྐྱེན་རྣམ་པར་གཞག་པ་ནི་རྟོགས་བྱ་རྟོགས་པ་ཞེས་བྱ་བ་ལ་སོགས་པའོ། ། ཤེས་པར་བྱ་བ་ནི་རྟོགས་པར་བྱ་བ་ཡིན་ལ། ཤེས་པར་བྱ་བ་ཐམས་ཅད་ཀྱང་དེ་བཞིན་ཉིད་དུ་འདུས་པས་རྟོགས་པར་བྱ་བ་ནི་ཁམས་སོ། ། དེ་རྟོགས་པར་བྱེད་པ་ནི་ཤེས་བྱ་ལ་སྒྲིབ་པ་མཐའ་དག་ཟད་པའི་ཡེ་ཤེས་ཡིན་པས་རྟོགས་པ་ནི་བྱང་ཆུབ་བོ། ། དེས་བདག་གི་མངོན་དུ་བྱས་པ་གཞན་ལ་རྟོགས་པར་བྱེད་པའི་ཡན་ལག་ནི་རྟོགས་པའི་ཡན་ལག་ཡིན་པས་ཡོན་ཏན་ནོ། ། གཞན་ཡན་ལག་དེས་རྟོགས་པ་སྒྲུབ་པ་ནི་འཕྲིན་ལས་ཡིན་པས་རྟོགས་པར་བྱེད་པའོ། ། ལྷག་མ་ནི་ལུས་རྣམ་པར་གཞག་པར་བཤད་ཟིན་ཏོ། ། ། ། ག༢ དེ་བཞིན་གཤེགས་པའི་སྙིང་པོའི་སྐབས་བཤད་པ། རྫོགས་སངས་སྐུ་ནི་འཕྲོ་ཕྱིར་དང་ཞེས་བྱ་བ་ལ་སོགས་པ་ལ། འབྲས་བུ་དང༌། རང་བཞིན་དང༌། རྒྱུའི་སྙིང་པོ་ཅན་ཡིན་པའི་ཕྱིར། དེ་བཞིན་གཤེགས་པའི་སྙིང་པོ་ཅན་དུ་དགོངས་པའོ།

།དེ་ལ་རྣམ་པར་དག་པའི་དེ་བཞིན་ཉིད་ནི། རྫོགས་པའི་སངས་རྒྱས་ཀྱི་ཆོས་ཀྱི་སྐུ་ཡིན་ལ། དེ་འཕྲོ་བ་ནི་དེས་ཁྱབ་པས་ཏེ། སེམས་ཅན་ཐམས་ཅད་ཀྱིས་ཐོབ་ཏུ་རུང་བའི་ཕྱིར་ཁྱབ་པ་ཡིན་ནོ། ། ཕྱོགས་འདི་ལ་ནི་དེ་བཞིན་གཤེགས་པ་ནི་དངོས་ཡིན་ལ། སེམས་ཅན་དེའི་སྙིང་པོ་ཅན་དུ་ནི་བཏགས་པ་ཡིན་ཏེ། དེ་ཐོབ་པའི་སྐལ་བ་ཡོད་པ་ལ་དེས་ཁྱབ་པར་བཏགས་པའི་ཕྱིར་རོ། ། དེ་བཞིན་ཉིད་དབྱེར་མེད་ཕྱིར་ཞེས་བྱ་བ་ནི། དེ་བཞིན་གཤེགས་པ་དང༌། སེམས་ཅན་དེའི་སྙིང་པོ་ཅན་གཉིས་ཀ་དངོས་སུ་ཡིན་ཏེ། དེ་བཞིན་ཉིད་དྲི་མས་རང་བཞིན་གྱིས་དབེན་པ་ནི་གློ་བུར་གྱི་སྒྲིབ་པ་དང་བཅས་པའི་ཚེ་ཡང༌། སངས་རྒྱས་ཀྱི་རང་བཞིན་ཡིན་པ་དང༌། སེམས་ཅན་གྱི་རྒྱུད་ལ་ངེས་པར་གནས་པའི་ཕྱིར་རོ། ། རིགས་ཡོད་ཕྱིར་ན་ཞེས་བྱ་བ་ནི། དེ་བཞིན་ཉིད་རྣམ་པར་དག་པའི་གནས་སྐབས་འཐོབ་པའི་རྒྱུ་དགེ་བའི་བག་ཆགས་ཤེས་རབ་དང་སྙིང་རྗེའི་ས་བོན་ནི་དེ་བཞིན་གཤེགས་པའི་རྒྱུ་ཡིན་པས་དེ་བཞིན་གཤེགས་པ་ཞེས་བཏགས་པ་ཡིན་ལ། སེམས་ཅན་གྱི་སྙིང་པོ་ནི་དངོས་ཁོ་ན་ཡིན་ནོ། ། འོག་ཏུ་སྟོན་པར་འགྱུར་རོ་ཞེས་བྱ་བ་ནི། སངས་རྒྱས་པད་ངན་ཞེས་བྱ་བ་ལ་སོགས་པ་དཔེ་དགུ་སྟོན་པའི་སྐབས་སུའོ། ། དོན་གྱི་དངོས་པོ་གསུམ་གྱིས་མདོར་བསྟན་པ་དེ་ཉིད་རྣམ་གཞག་རྣམ་པ་བཅུས་རྒྱས་པར་འཆད་པ་ནི། སྡོམ་ནི་ཞེས་བྱ་བ་ལ་སོགས་པའོ། ། ངོ་བོ་ནི་ཇི་སྐད་བརྗོད་པའི་དོན་གསུམ་པོ་ཉིད་དོ། ། རྒྱུ་ནི་དོན་གསུམ་པོ་དེ་ཉིད་ཀྱི་རྒྱུ་སྟེ། མོས་པ་ལ་སོགས་པ་ནི་ཆོས་ཀྱི་སྐུ་ཐོབ་པའི་རྒྱུ་ཡིན་ནོ། ། དེས་ན་དེ་ཉིད་དེ་བཞིན་ཉིད་རྣམ་པར་དག་པར་བྱེད་པའི་རྒྱུ་ཡང་ཡིན་ཏེ། དེ་བཞིན་ཉིད་རྣམ་པར་དག་པ་ཁོ་ན་ཆོས་ཀྱི་སྐུ་ཡིན་པའི་ཕྱིར་རོ། ། རིགས་རྣམ་པར་སྦྱོང་བའི་རྒྱུ་ཡང་ཡིན་ཏེ། རིགས་རྣམ་པར་དག་པ་ཉིད་ཀྱང་ཆོས་ཀྱི་སྐུ་ཐོབ་པའི་རྒྱུས་འགྲུབ་པའི་ཕྱི་རོ། །དེས་ན་ངོ་བོ་ཉིད་དུ་བཤད་པ་ཁོ་ནའི་རྒྱུ་ལ་རྒྱུ་ཞེས་བརྗོད་ཀྱི།

གང་ཡང་རུང་བའི་རྒྱུ་ལ་ནི་དེ་ལྟར་བརྗོད་པ་མ་ཡིན་ནོ། ། འབྲས་བུ་ནི་རྒྱུ་དེ་དག་ཁོ་ནའི་འབྲས་བུའོ། ། གལ་ཏེ་ཇི་སྐད་བརྗོད་པའི་ངོ་བོ་ལ་ལྟོས་ནས་རྒྱུ་དང༌། འབྲས་བུ་ལ་སོགས་པ་བཤད་ནས། ཁམས་གཏན་ལ་ཕབ་བར་གྱུར་པ་མ་ཡིན་ནམ། མོས་པ་ལ་སོགས་པའི་འབྲས་བུ་སྟོན་པ་ནི་སྐབས་སུ་མ་བབ་སྟེ། མོས་པ་ལ་སོགས་པ་ནི་གཏན་ལ་དབབ་པར་བྱ་བའི་དོན་གྱི་དངོས་གཞི་མ་ཡིན་པའི་ཕྱིར་རོ་ཞེ་ན། བདེན་ཏེ། མོས་པ་ལ་སོགས་པའི་འབྲས་བུ་ཉིད་ནི་ངོ་བོ་ཉིད་གསུམ་གྱི་འབྲས་བུར་ཡང་འགྱུར་བའི་ཕྱིར་རོ། ། འདི་ལྟར་ཆོས་ལ་མོས་པ་ནི་ཆོས་ཀྱི་རྒྱུ་ལས་བྱུང་ལ། ཆོས་ཀྱང་ཤིན་ཏུ་རྣམ་པར་དག་པའི་ཆོས་ཀྱི་སྐུའི་རྒྱུ་མཐུན་པ་ཡིན་པས་ན་དེའི་འབྲས་བུར་ཡང་འགྱུར་ རོ། ། ཤེས་རབ་ཀྱི་ཕ་རོལ་ཏུ་ཕྱིན་པར་ཡང་དེ་བཞིན་ཉིད་དམིགས་ནས་སྐྱེས་པས་དེའི་འབྲས་བུར་བརྗོད་ལ༑ དེས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་འབྲས་བུར་བརྗོད་པ་ཡང་དེ་བཞིན་ཉིད་ཀྱི་འབྲས་བུར་བརྗོད་པ་ཁོ་ནའོ། ། ཏིང་ངེ་འཛིན་དང༌། སྙིང་རྗེའི་འབྲས་བུ་ནི་རིགས་ཀྱི་འབྲས་བུ་ཉིད་ཡིན་ཏེ། དེ་གཉིས་ཤེས་རབ་དང་སྙིང་རྗེའི་བག་ཆགས་རིགས་ལ་བརྟེན་ནས་སྐྱེས་པའི་ཕྱིར་རོ། ། དེས་ན་འབྲས་བུ་ཡང་ངོ་བོ་ཉིད་ཀྱི་འབྲས་བུ་ཉིད་དོ། ། ལས་ནི་རིགས་དང་དེ་བཞིན་ཉིད་ཀྱི་ཡིན་པས་ངོ་བོ་ཉིད་ཀྱི་ཡིན་པར་གསལ་ལོ། ། ལྡན་པ་ནི་ངོ་བོ་ཉིད་དེ། རྒྱུ་དང་འབྲས་བུ་དང་འབྲེལ་བ་ནི་ཅི་རིགས་པར་ངོ་བོ་ཉིད་གསུམ་ཉིད་ཡིན་པའི་ཕྱིར་རོ། ། འཇུག་པ་ནི་ངོ་བོ་དེ་ཉིད་ཀྱི་རབ་ཏུ་དབྱེ་བ་སྟེ། དེ་བཞིན་ཉིད་ཀྱི་དབྱེ་བ་ཡིན་པའི་ཕྱིར་རོ། ། གནས་སྐབས་ལ་སོགས་པ་བཞི་ནི་འཇུག་པ་གཏན་ལ་འབེབས་པར་བྱེད་པ་ཡིན་ཏེ། རབ་ཏུ་དབྱེ་བ་དེ་རང་བཞིན་ཐ་དད་པ་མ་ཡིན་པར་བསྟན་པའི་ཕྱིར་གནས་སྐབས་ཙམ་ཐ་དད་པར་བསྟན་ཏོ། ། གནས་སྐབས་ཙམ་ཐ་དད་ཀྱི་རང་བཞིན་ཐ་མི་དད་པའི་འཐད་པ་ནི། ཀུན་ཏུ་འགྲོ་བ་སྟེ། རང་བཞིན་གཅིག་ལ་ཐ་དད་པ་ཡང་ཡོད་པས་དེ་ལྟར་གྲུབ་བོ།

།ཀུན་ཏུ་འགྲོ་བ་ཉིད་མ་གྲུབ་སྟེ། གནས་སྐབས་གསུམ་ཐ་དད་པར་འགྱུར་བས་གཅིག་ཀུན་ཏུ་འགྲོ་བ་མ་ཡིན་ནོ་སྙམ་ན། རྟག་ཏུ་མི་འགྱུར་བས་དེ་ཉིད་སྒྲུབ་བོ། ། མི་འགྱུར་བ་འདི་ཉིད་ལ་གསུམ་ཡོད་པ་ལས། ཤིན་ཏུ་རྣམ་པར་དག་པའི་གནས་སྐབས་མི་འགྱུར་བ་ཉིད་ལྟོས་ནས། གནས་སྐབས་དེར་ཉན་ཐོས་ལ་སོགས་པ་རྣམ་པར་གྲོལ་བ་ཐ་དད་པར་ཡིན་པར་དོགས་པ་སེལ་བ་ནི་ཡོན་ཏན་དབྱེ་བ་མེད་པའི་དོན་ཏོ། ། ཆོས་ལ་ཁོང་ཁྲོ་བ་བདག་ལྟ་དང་ཞེས་བྱ་བ་ལ་སོགས་པའི་ཚིགས་སུ་བཅད་པའི་འགྲེལ་པར་ནི། གང་ཟག་དང་སྒྲིབ་པ་དང་གཉེན་པོ་གསུམ་རིམ་པ་བཞིན་སྟོན་ཏོ།། འདི་དག་འབྲས་ནི་མདོར་བསྡུས་ན། ཞེས་བྱ་བ་ལ་སོགས་པའི་སྐབས་སུ་ནི་དོན་རྣམ་པ་ལྔས་སྟོན་ཏེ། མི་མཐུན་པ་ལས་ལྡོག་པའི་ངོ་བོ་དང༌། སོ་སོའི་རྒྱུ་དང་འབྲེལ་བ་དང༌། ཡང་དག་པར་བསྡུ་བ་དང༌། མི་མཐུན་པའི་གེགས་དང༌། སོ་སོའི་མཚན་ཉིད་དོ། ། དང་པོ་ནི་མོས་པ་ལ་སོགས་པ་ཞེས་བྱ་བ་ནས། བཅོམ་ལྡན་འདས་ཀྱི་ཐུགས་ཀྱི་སྲས་ལགས་སོ་ཞེས་རྒྱས་པར་རོ་ཡན་ཆད་དོ། ། དེ་བཞིན་གཤེགས་པའི་ཆོས་ཀྱི་སྐུའོ་ཞེས་བྱ་བ་ནས། རྣམ་པ་བཞི་འགྲུབ་བོ་ཡན་ཆད་ནི་སོ་སོའི་རྒྱུ་དང་འབྲེལ་བའོ། ། དེ་བཞིན་ནི་རྒྱུའི་རིམ་གྱིས་གོ་རིམ་ལས་ལྡོག་སྟེ། བལྟ་བར་བྱའོ་ཞེས་བྱ་བ་ལ། འདི་བཞི་ནི་རྒྱུའི་རིམ་གྱིས་བལྟ་བར་བྱའོ།། ཞེས་འབྲེལ་ཏོ། ། དོན་ནི་མོས་པ་དང་ཤེས་རབ་དང༌། ཏིང་ངེ་འཛིན་དང་སྙིང་རྗེ་བཞིའི་རིམ་གྱིས་འབྲས་བུ་ཡང་སོ་སོར་འབྲེལ་བར་བལྟའོ། ། ཇི་ལྟར་བྱས་ནས་ཞེ་ན། འབྲས་བུའི་གོ་རིམ་ལས་ལྡོག་སྟེའོ། ། དེ་ཡང་བརྗོད་མ་ཐག་པའི་མདོའི་དུམ་བུ་ནས། དེ་བཞིན་གཤེགས་པའི་ཆོས་ཀྱི་སྐུ་ཉིད་དེ། རྟག་པའི་ཕ་རོལ་ཏུ་ཕྱིན་པ། བདེ་བའི་ཕ་རོལ་ཏུ་ཕྱིན་པ་དང༌། བདག་གི་ཕ་རོལ་ཏུ་ཕྱིན་པ། གཙང་བའི་ཕ་རོལ་ཏུ་ཕྱིན་པའོ་ཞེས་བྱ་བ་དེ་གོ་རིམ་ལྡོག་ན་རྒྱུ་བཞི་དང་འབྲས་བུ་བཞི་རིམ་པ་བཞིན་འབྲེལ་བར་ལྟ་བའི་དོན་ཏོ།

། དེ་བཞིན་གཤེགས་པ་ནི་འདི་དག་གིས་ཞེས་པ་ནས། ཕྱི་མའི་མཐའི་མུར་ཐུག་པ་ཡིན་ནོ། ། ཡན་ཆད་ནི་ཡང་དག་པར་བསྡུ་བ་སྟེ། སྤངས་པ་དང་ཡེ་ཤེས་དང་ཐུགས་རྗེ་གསུམ་དུ་བསྡུ་བའོ། །དང་པོ་གཉིས་ནི་རང་གི་དོན་ཡིན་ལ། ཐ་མ་ནི་གཞན་གི་དོན་ཡིན་ནོ། ། ཤེས་རབ་དང་ཏིང་ངེ་འཛིན་བསྒོམས་པའི་འབྲས་བུ་ནམ་མཁའི་ཁམས་ཀྱི་མཐས་ཀླས་པ་ནི་ཇི་ལྟ་བ་དང་ཇི་སྙེད་པའི་ཤེས་རབ་བསྟན་པའོ། ། ཟག་པ་མེད་པའི་དབྱིངས་ལ་གནས་པའི་དགྲ་བཅོམ་པ་དང་ཞེས་བྱ་བ་ནས། སྡུག་པའི་ཕ་རོལ་ཏུ་ཕྱིན་པ་ཞེས་བྱའོ། ། ཞེས་བྱ་བ་ཡན་ཆོད་ཀྱིས་ནི། མི་མཐུན་པའི་གེགས་བསྟན་ཏོ། ། དེ་ནི་རང་བཞིན་དག་ཕྱིར་དང་ཞེས་བྱ་བའི་ཚིགས་སུ་བཅད་པ་གཉིས་འགྲེལ་པ་དང་བཅས་པས་ནི་སོ་སོའི་མཚན་ཉིད་བསྟན་ཏོ། ། རང་བཞིན་དག་པ་དང་བག་ཆགས་སྤངས་པ་ནི་ཡངས་པའོ། ། བདག་དང་བདག་མེད་སྤྲོས་པ་ཉེ་བར་ཞི་བ་ནི་གང་ཟག་དང་ཆོས་ཀྱི་བདག་དང་བྲལ་བ་སྟེ་དེར་འཛིན་པ་མེད་པས་ཤེས་རབ་བོ།

། ཡིད་ཀྱི་རང་བཞིན་ཕུང་པོ་ལོག་པ་དང༌། དེ་རྒྱུ་ལོག་པ་ནི་མ་ཡིན་པར་དགག་པ་སྟེ། དེའི་རང་བཞིན་མ་ཡིན་པའི་ཡེ་ཤེས་ཀྱི་སྐུ་གྲུབ་པ་དང༌། མ་རིག་པའི་བག་ཆགས་ཀྱི་ས་དང༌། ཟག་པ་མེད་པའི་ལས་དང་མི་མཐུན་པའི་ཡེ་ཤེས་གྲུབ་པ་སྟེ། དག་པ་འཇིག་རྟེན་པའི་ཡེ་ཤེས་སོ། ། དེ་ལྟར་མ་ཡིན་ཏེ་མེད་པར་དགག་པ་ལ་འདོད་ན་གཙང་བའི་མཚན་ཉིད་ལས་ལོགས་སུ་བརྗོད་པ་མི་འཐད་དོ། ། འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་རྟོགས་པ་ཡང༌། སྲེད་པ་དང་བྲལ་བའི་ཐུགས་རྗེ་སྟེ། དེའི་དབང་གིས་སེམས་ཅན་མི་གཏོང་བའི་ཕྱིར་ དང༌། དེ་ལ་ཞེན་པ་ཡང་མེད་པའི་ཕྱིར་འཁོར་བ་མ་བཏང་བ་ཉིད་མྱ་ངན་འདས་པ་ཡིན་པས་མཉམ་མོ། ། སྙི་རྗེ་དེ་རྣམ་པར་དག་པ་སྲེད་པ་དང་བྲལ་བ་ཉིད་དུ་འགྱུར་བའི་རྒྱུ་ནི་ཤེས་རབ་ཡིན་ནོ། ། དེས་ན་སྲེད་པ་དང་བྲལ་བས་འཁོར་བར་གནས་པ་ནི། མཉམ་པ་ཉིད་དུ་རྟོགས་ཞེས་བྱའོ། ། སྤྱིའི་མཚན་ཉིད་རང་བཞིན་གྱིས་ཡོངས་སུ་དག་པ་ཞེས་བྱ་བ་ནི། གནས་སྐབས་གསུམ་དུ་ཁྱབ་པས་སོ། ཁྱད་པར་གི་མཚན་ཉིད་དྲི་མ་མེད་པ་ཞེས་བྱ་བ་ནི། གནས་སྐབས་དེ་ཁོ་ནའི་ཐུན་མོང་མ་ཡིན་པའི་རང་བཞིན་ཡིན་པས་སོ། ། རྟག་པའི་ཕ་རོལ་ཏུ་ཕྱིན་པ་བཤད་མ་ཐག་པ་དེ་ལ་ཁུངས་འདྲེན་པ་ནི། ཇི་སྐད་དུ་བྱ་བའོ། ། མདོའི་དུམ་བུ་དེ་ཉིད་འཆད་པ་ནི། ཆོས་ཀྱི་དབྱིངས་ཀྱི་ཚུལ་གྱི་སྒོ་འདིས་ནི་ཞེས་བྱ་བའོ། ། ཆོས་ཀྱི་དབྱིངས་ཀྱི་རང་བཞིན་ནི་ཚུལ་ལོ། ། དེ་མངོན་དུ་བྱེད་པའི་ཐབས་ནི་སྒོ་སྟེ། མཐའ་གཉིས་སུ་མི་རྟོག་པ་ཡང་དག་པའི་ལྟ་བའོ། ། དེ་ལས་སྟོན་པའི་མདོ་ལ་ཡང་དེ་སྐད་བརྗོད་དོ། ། འདུན་པ་ནི་མངོན་པར་འདོད་པའོ་ཞེས་བྱ་བ་ནི། དེ་ལ་ཡོན་ཏན་དུ་འཛིན་པའོ། །འདོད་པ་ནི་མངོན་པར་འདོད་པའི་དོན་ཐོབ་པ་ལ་ཕྱོགས་པ་ཞེས་བྱ་བ་ནི། ཡོན་ཏན་ཅན་དེ་ཐོབ་པར་འདོད་པའོ། ། དོན་དུ་གཉེར་བ་ནི་མངོན་པར་འདོད་པའི་དོན་ཐོབ་པའི་ཐབས་འཚོལ་བའོ་ཞེས་བྱ་བ་ནི། ཐབས་ཡོངས་སུ་འཛིན་པའོ།

། སྨོན་པ་ནི་མངོན་པར་འདོད་པའི་དོན་ལ་སེམས་མངོན་པར་འདུ་བྱེད་པའོ་ཞེས་བྱ་བ་ནི། ཐབས་དེ་ལས་ཐབས་ལས་བྱུང་བ་དེ་འགྲུབ་པར་དགའ་བའོ། ། དེ་རིགས་ཀྱི་བྱེད་པ་ཡིན་པར་ལྡོག་པའི་སྒོ་ནས་སྒྲུབ་པ་ནི། སྲིད་དང་མྱ་ངན་ལས་འདས་ལ་དེའི་ཞེས་བྱ་བའོ། ། ནུས་པ་འཇུག་པའི་རིགས་མེད་ན་མེད་པའི་རྗེས་སུ་བྱེད་པས་ནུས་པ་འཇུག་པའི་རིགས་ལས་བྱུང་བར་གྲུབ་བོའི་ཞེས་བྱ་བའི་དོན་ཏོ། ། འཁོར་ལོ་བཞི་ཡང་དག་པར་འབྱོར་པའི་ཚུལ་གྱིས་ཞེས་བྱ་བ་ནི། སྐྱེས་བུ་དམ་པ་ལ་བརྟེན་པ་དང༌། མཐུན་པའི་ཡུལ་ལ་གནས་པ་དང༌། བདག་ཉིད་ཀྱི་སེམས་ཡང་དག་པར་བསྟོད་པ་དང༌། མངོན་བསོད་ནམས་བསགས་པ་རྣམས་ཏེ། མདོ་སྡེའི་རྒྱན་ནས་རྒྱས་པར་བསྟན་པའོ། ། རྒྱ་མཚོ་ཆེན་བཞིན་ཞེས་བྱ་བ་ནི་དཔེའོ། ། དོན་ནི་དཔག་མེད་པ། ཡོན་ཏན་རིན་ཆེན་མི་ཟད་གནས་ཞེས་བྱའོ། ། ཡོན་ཏན་རིན་པོ་ཆེ་མི་ཟད་པ་ནི་མོས་པ་སོགས་པ་སྟེ། དེའི་རྟེན་ཡིན་པས་གནས་སོ།། དཔེར་ན་རྒྱ་མཚོ་ནི་སྣོད་དང་རིན་པོ་ཆེ་དང༌། ཆུ་རྣམས་ཚོགས་པ་ཡིན་པ་ལྟར། རིགས་ཀྱི་བདག་ཉིད་ཀྱི་ཁམས་ཀྱང་རྒྱ་མཆོ་ལྟ་བུའི་ཡོན་ཏན་བཞི་པོའི་གནས་ཡིན་ནོ། ། ཡོན་ཏན་བཞི་རྒྱ་མཚོ་ལྟ་བུ་ཡིན་པ་ཡང༌། མོས་པ་ནི་སྣོད་ལྟ་བུའོ། ། ཤེས་རབ་དང་ཏིང་ངེ་འཛིན་ནི་རིན་པོ་ཆེ་ལྟ་བུའོ། ། སྙིང་རྗེ་ནི་ཆུ་ལྟ་བུ་སྟེ། སྣོད་རིན་པོ་ཆེ་དང་ཆུ་ལ་སོགས་པ་ལྟ་བུ་ཡིན་པས་ཡོན་ཏན་བཞི་པོ་ནི་རྒྱ་མཚོ་ལྟ་བུ་ཡིན་ལ། དེའི་རྟེན་ནི་རྒྱ་མཚོ་ལྟ་བུའི་ཡོན་ཏན་གྱི་རྟེན་ཡིན་ནོ། ། མར་མེའི་དཔེས་ནི། འབྲས་བུར་གྱུར་པའི་ཡོན་ཏན་དང་ལྡན་པའི་ཆོས་སྐུའི་རང་བཞིན་གྱི་ཁམས་བསྟན་ཏོ། ། དེ་བཞིན་ཉིད་ནི་རིགས་དང་ཆོས་སྐུ་གཉིས་ཀའི་ཐུན་མོང་ཡིན་པས། དེ་དང་ནི་རྒྱུ་འབྲས་ཀྱི་ཡོན་ཏན་གཉིས་ཀ་ལྡན་པས་བརྗོད་པར་འགྱུར་རོ། ། འདུ་ཤེས་དང་ལྟ་བ་དང་སེམས་ཕྱིན་ཅི་ལོག་པའི་ཕྱིར་ཞེས་བྱ་བ་ནི། མཐོང་བའི་དོན་དང༌། མ་མཐོང་བའི་དོན་དང༌།

གཉིས་ཀའི་དེ་ཁོ་ན་ལ་ཕྱིན་ཅི་ལོག་པའོ། ། ཡང་ན་ཡིད་དང་སེམས་དང་རྣམ་པར་ཤེས་པ་ཕྱིན་ཅི་ལོག་པ་སྟེ་རིམ་པ་བཞིན་ནོ། ། ཡང་ན་འདས་པ་དང་མ་འོངས་པ་དང་ད་ལྟར་འབྱུང་བ་ལ་སྟེ་རིམ་པ་བཞིན་ནོ། ། ལྟ་བ་ཕྱིན་ཅི་ལོག་ནི། བཤད་པ་འོག་མ་གཉིས་ལྟར་ན་མཐོང་བ་ཕྱིན་ཅི་ལོག་པ་ལ་བརྗོད། ཉོན་མོངས་པའི་སྦུབས་མཐའ་ཡས་པས་བཏུམས་པ་ནི་ལས་དང་ཉོན་མོངས་པ་དང་ལྡན་པའོ། ། འཁོར་བའི་སྡུག་བསྔལ་གྱི་རྒྱུན་གྱིས་ཁྱེར་བ་ནི། དེའི་འབྲས་བུ་སྡུག་བསྔལ་སྣ་ཚོགས་དང་འབྲེལ་བའོ། ། ཐོག་མ་དང་ཐ་མ་མེད་པའི་འཁོར་བའི་འགྲོ་བའི་འཆི་བ་དང་སྐྱེ་བ་དག་ཏུ་འཁོར་བ་ནི། རྒྱུ་དང་འབྲས་བུ་ཀུན་འབྱུང་དང་སྡུག་བསྔལ་དེ་གཉིས་ཉིད་རྒྱུན་དུ་འབྲེལ་བར་འཇུག་པའོ། ། འཁོར་བའི་རྒྱུན་གྱི་སྡུག་བསྔལ་ལ་སྐྱོ་བར་གྱུར་པའི་ནི། ཉེས་དམིགས་རིགས་པས་མི་མཐུན་པར་འཛིན་པའོ། ། འདོད་པའི་ཡུལ་ཐམས་ཅད་ལ་འདོད་ཆགས་དང་བྲལ་བ་ནི་མི་ལེན་ཅིང་དོན་དུ་མི་གཉེར་བའོ། ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སེམས་ཅན་གྱི་སྤྱོད་པའི་གཉེན་པོར་གསུངས་པ་དེ་ཤེས་པ་མངོན་དུ་བཏང་ནས། ཇི་ལྟར་བཤད་པ་བཞིན་སྤྱོད་པ་ལ་ཉམས་སུ་ལེན་པ་ནི། ཕ་རོལ་ཏུ་ཕྱིན་པ་བཅུའི་ཁོངས་སུ་གཏོགས་པ་ཞེས་བྱ་བའོ། ། ཉོན་མོངས་པའི་སྦུབས་ཐམས་ཅད་ལས་གྲོལ་བ་ནི། ཀུན་ནས་ལྡང་པ་ཟད་པའོ། ། སྡུག་བསྔལ་ཐམས་ཅད་ལས་འདས་པ་ནི། དེའི་འབྲས་བུ་ལས་དང་ཉོན་མོངས་པས་སྐྱེ་བ་མེད་པའོ། ། དེ་གཉིས་ཀྱིས་ནི་ཉོན་མོངས་པའི་སྒྲིབ་པ་སྤངས་པར་བརྗོད་དོ། ། ཤེས་བྱའི་སྒྲིབ་པ་དང་བྲལ་བ་བརྗོད་པ་ནི། ཉེ་བའི་ཉོན་མོངས་པའི་དྲི་མ་མཐའ་དག་དང་བྲལ་བ་ཞེས་བྱ་བ་སྟེ། བག་ལ་ཉལ་བ་ཉེ་བའི་ཉོན་མོངས་པར་བརྗོད་དོ། ། དག་པ་དང་རྣམ་པར་དག་པ་ནི་སྤངས་པ་དེ་ཉིད་བསྡུས་ཏེ་བརྗོད་དེ། མཆོག་ཏུ་ཡོངས་སུ་དག་པའི་ཆོས་ཉིད་ལ་གནས་པ་ཞེས་བྱ་བ་ནི། སྒྲིབ་པ་དེ་གཉིས་རང་བཞིན་གྱིས་དབེན་པས་འོད་གསལ་བའི་ཕྱིར་རོ།

། སྤངས་པ་བརྗོད་ནས་རྟོགས་པ་བརྗོད་པ་ནི། སེམས་ཅན་ཐམས་ཅད་ཀྱིས་བལྟ་བར་བྱ་བའི་ས་ལ་ཞུགས་པས་ཞེས་བྱ་བ་ནི་གཞན་གི་དོན་སྒྲུབ་པའི་ཐབས་མཁྱེན་པས་གནས་ཡིན་པའི་ཕྱིར་རོ། ། ཡང་ན་སེམས་ཅན་ཐམས་ཅད་ལ་གཟིགས་པའི་ས་ལ་ཞུགས་པ་ཞེས་བྱ་ཡིན་ཏེ། ཐུགས་རྗེས་སེམས་ཅན་སྲུང་བའི་ཕྱིར་རོ། ། དེས་ནི་གཞན་དོན་ནོ། ། རང་དོན་ནི་ཤེས་བྱའི་ས་ཐམས་ཅད་ལ་གཉིས་སུ་མེད་པའི་སྐྱེས་བུའི་མཐུ་ཐོབ་པ་ཞེས་བྱ་བ་སྟེ། ཇི་ལྟ་བ་དང་ཇི་སྙེད་པའི་ཤེས་བྱའི་གནས་ཀུན་ལ་རྟོགས་པའི་མཐུ་ཐུན་མོང་མ་ཡིན་པས་གཉིས་སུ་མེད་པ། གཅིག་པུ་ཉིད་དུ་གྱུར་པ་ཐོབ་པའོ། ། སྔར་བཤད་པའི་སྤངས་པ་དེ་བསྡུས་ཏེ་གསུམ་པ་ནི་སྒྲིབ་པ་མེད་པའི་ཆོས་ཅན་ཞེས་བྱའོ། ། ཡེ་ཤེས་བསྡུས་ཏེ་གསུངས་པ་ནི། ཆོས་ཐམས་ཅད་ཀྱི་དབང་ཕྱུག་གི་སྟོབས་ཐོགས་པ་མེད་པ་ཞེས་བྱའོ། ། འགྱུར་བ་མེད་པའི་དོན་ལ་བཞིས་འཆད་དོ། ། སྤྱིར་བསྟན་པ་དང༌། མ་དག་པའི་གནས་སྐབས་སུ་མི་འགྱུར་བ་དང༌། དག་པ་དང་མ་དག་པའི་གནས་སྐབས་སུ་མི་འགྱུར་བ་དང༌། ཤིན་ཏུ་རྣམ་པར་དག་པའི་གནས་སྐབས་སུ་མི་འགྱུར་བའི་དོན་བསྟན་པའོ། ། དེ་ལ་སྤྱིར་བསྟན་པ་ནི། ཉེས་པ་གློ་བུར་ཉིད་ལྡན་ཕྱིར་ཞེས་བྱ་བས་མ་དག་པ་དང༌། མ་དག་པ་དང་དག་པའི་གནས་སྐབས་ན་ཡང༌། ཤིན་ཏུ་རྣམ་པར་དག་པའི་གནས་སྐབས་ལྟར་ཉེས་པས་འགྱུར་བ་མེད་པའི་འཐད་པར་བསྟན་ཏེ། འགྱུར་བ་མེད་པ་ནི་ཉེས་པའི་སྐྱོན་གྱིས་མ་གོས་པའི་དོན་ཏོ། ། དཔེར་ན་མཚལ་ལ་སོགས་པའི་ཚོན་གྱིས་བསྒྱུར་བ་དེས་གོས་པ་ལ་བརྗོད་པ་བཞིན་འདིར་ཡང་བལྟའོ། །ཡོན་ཏན་རང་བཞིན་ཉིད་ལྡན་ཕྱིར་ཞེས་བྱ་བ་ནི། ཤིན་ཏུ་རྣམ་པར་དག་པའི་གནས་སྐབས་ན་ཡོན་ཏན་གྱི་ཆོས་ཀྱིས་མི་འགྱུར་བའི་འཐད་པ་བསྟན་ཏཻ། ཡོན་ཏན་གློ་བུར་དུ་གསལ་བའི་གནས་སྐབས་ཀྱིས་རང་བཞིན་ལ་མ་གོས་པའི་དོན་ཏེ། རང་བཞིན་གྱིས་ཡོན་ཏན་མཐའ་དག་དང་བྲལ་མ་མྱོང་བའོ། ། དཔེར་ན། མ་དག་པའི་གནས་སྐབས་ན། སྔར་ན་མེད་པའི་ཡོན་ཏན་གྱིས་ཁྱད་པར་ཅན་དུ་མ་བསྒྲུབས་པ་བཞིན་ནོ།

། ཡོན་ཏན་རང་བཞིན་གྱིས་གྲུབ་པའི་དོན་ཀྱང༌། ཡོན་ཏན་གྱི་དམིགས་པ་སྒྲོ་མ་བཏགས་པར་གྲུབ་པའམ། ཡོན་ཏན་གྱི་རྒྱུའི་དམིགས་པ་རབ་ཏུ་གྲུབ་པའི་ཕྱིར་ཏེ། ཡང་དག་པའི་ཀུན་རྫོབ་སྒྲོ་མ་བཏགས་པར་གནས་པའམ། དོན་དམ་པ་ཉིད་དེ་ལྟར་གནས་པའི་ཕྱིར། རིམ་པ་བཞིན་ ནོ། ། དོན་དམ་པར་རྟོགས་པ་ནི་ཡོན་ཏན་ཀུན་གྱི་རྒྱུ་ཡིན་ཏེ། ཆོས་ཀྱི་དབྱིངས་རྟོགས་ན། སངས་རྒྱས་ཀྱི་ཡོན་ཏན་ཐམས་ཅད་བོས་པ་བཞིན་དུ་འདུ་བའི་ཕྱིར་རོ། ། མ་དག་པའི་གནས་སྐབས་ན་འགྱུར་བ་མེད་པའི་དོན་སྟོན་པའི་ཚིགས་སུ་བཅད་པ་སྤྱིར་བཅུ་བཞིའོ། ། དེ་ལས་རྩ་བ་ལྟ་བུ་ནི་བཅུ་གཉིས་ཡིན་ལ། གཉིས་ནི་དེའི་དོན་འཆད་པའོ། ། དེ་ཐམས་ཅད་ཀྱི་བསྡུས་ན་རྣམ་པ་བཞི་སྟེ། མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བ་དང༌། རྒྱས་བཤད་ཀྱི་ལྷག་མ་བརྗོད་པའོ། ། མདོར་བསྟན་པ་ནི་རྣམ་པ་གཉིས་ཏེ། ཀུན་ནས་ཉོན་མོངས་པ་གསུམ་གྱི་ངོ་བོ་ཉིད་ཀྱིས་མ་གོས་པ་དང༌། དེའི་ཆོས་སྐྱེ་བ་དང་འཇིག་པས་མ་གོས་པས་ཏེ། ཚིགས་སུ་བཅད་པ་དང་པོ་གཉིས་དང་གྲངས་བཞིན་ནོ། ། རྒྱས་པར་བཤད་པ་ནི་སྐྱེ་བ་དང་འཇིག་པས་མ་གོས་པ་ཉིད་ལ་ཡོད་ཀྱི། ངོ་བོ་ཉིད་ཀྱིས་མ་གོས་པ་བསྟན་པ་ལ་ནི་མེད་དོ།། དེ་ཡང་རྣམ་པ་གཉིས་ཏེ། སྐྱེ་བའི་ཆོས་ཀྱིས་མ་གོས་པ་དང༌། འཇིག་པའི་ཆོས་ཀྱིས་མ་གོས་པ་རྒྱས་པར་བཤད་པ་ལས། བརྗོད་བྱ་ཉུང་བས། བསྟན་པའི་རིམ་པ་ལས་ལྡོག་ནས། འཇིག་པས་མ་གོས་པ་དང་པོ་རྒྱས་པར་བཤད་པ་ནི། ཚིགས་སུ་བཅད་པ་གསུམ་པའོ། ། འདིའི་དོན་ཡང་དཔེར་ན། སྣོད་ཀྱི་འཇིག་རྟེན་གྱི་ཆོས་འཇིག་པའི་རྒྱུ་མེ་གསུམ་པོ་འདི་ལྟ་སྟེ། དུས་མཐའ་དང༌། ཐ་མལ་པ་དང༌། དམྱལ་བའི་མེ་ཡིན་ལ༑ དེས་ནམ་མཁའ་ལ་བརྟེན་པའི་ས་ཆེན་པོར་གཏོགས་པའི་སྣོད་འདི་མཐའ་དག་གམ། ཕྱོགས་འགའ་ཞིག་འཇིག་ཀྱང༌། ནམ་མཁའ་ལ་འཇིག་པའི་ཆོས་ཀྱིས་མ་གོས་པ་བཞིན་དུ། ཕུང་པོ་དང་ཁམས་དང་སྐྱེ་མཆེད་ཀྱི་འཇིག་རྟེན། རང་བཞིན་གྱིས་རྣམ་པར་དག་པ་ལ་གནས་པ་ཡང༌།

འཆི་བ་དང་ན་བ་དང་རྒ་བའི་དང་མེ་གསུམ་གྱིས་རྣམ་པར་འཇིག་ཀྱང༌། རང་བཞིན་གྱིས་རྣམ་པར་དག་པ་ལ་འཇིག་པའི་ཆོས་ཀྱིས་མི་གོས་སོ་ཞེས་བྱ་བ་ཡིན་ནོ། ། སྐྱེ་བའི་ཆོས་ཀྱིས་མ་གོས་རྒྱས་པར་བཤད་པ་ནི། ས་ནི་ཆུ་ལ་ཞེས་བྱ་བ་ལ་སོགས་པའི་ཚིགས་སུ་བཅད་པ་བརྒྱད་ཀྱིས་སྟོན་ཏོ། ། དེ་ཡང་རྣམ་པ་བཞིས་སྟོན་ཏེ། བསྐྱེད་པར་བྱ་བས་འབྲས་བུ་དང༌། དེའི་རྒྱུ་དང༌། དེ་དག་གི་རྟེན་འགྱུར་བ་མེད་པའི་དཔེ་དགོད་པ་དང༌། དོན་དགོད་པ་དང༌། དཔེ་དོན་སོ་སོར་སྦྱར་བ་དང༌། དཔེ་དོན་གྱི་ཆོས་མཐུན་པའི་ཁྱད་པར་བསྟན་པའོ། ། དེ་ཡང་ཚིགས་སུ་བཅད་པ་གཅིག་དང༌། གཉིས་དང༌། ཡང་གཉིས་དང༌། གསུམ་གྱིས་རིམ་པ་བཞིན་བསྟན་ཏོ། ། དཔེ་དོན་གྱི་ཆོས་མཐུན་པ་བསྟན་པའི་ཚིགས་སུ་བཅད་པ་གསུམ་པོ་འདི་ལས་ཀྱང༌། དཔེར་ན་རླུང་ནམ་མཁའ་ལ་གནས་ནས་ཆུའི་ཕུང་པོའི་རྟེན་བྱེད་པ་བཞིན་དུ༌། རྣམ་པར་དག་པ་ལ་གནས་པའི་ཚུལ་བཞིན་མ་ཡིན་པ་ཡིད་ལ་བྱེད་པས་ཀྱང༌། ལས་དང་ཉོན་མོངས་པའི་རྟེན་བྱེད་དོ་ཞེས་སྟོན་པ་ནི། ཚུལ་བཞིན་མ་ཡིན་ཡིད་བྱེད་ནི་ཞེས་བྱ་བ་ནས། ལས་དང་ཉོན་མོངས་རབ་ཏུ་ཕྱེ་ཞེས་བྱ་བ་སྟེ། ཕྱེད་དང་པོས་ནི་རང་བཞིན་ལ་གནས་པར་བརྗོད་ལ། ཕྱེད་ཕྱི་མས་ནི་ལས་དང་ཉོན་མོངས་པའི་རྟེན་བྱེད་པར་བསྟན་ཏོ། ། དེས་ན་ཚུལ་བཞིན་མ་ཡིན་པ་ཡིད་ལ་བྱེད་པ་ནི་རླུང་དང་འདྲ་བར་འགྲུབ་སྟེ། གཞི་ལ་མེ་བརྟེན་པ་དང༌། རྒྱུའི་རྟེན་བྱེད་པས་སོ། ། དེ་བཞིན་དུ་ལས་དང་ཉོན་མོངས་ནི་ཆུ་དང་འདྲ་བར་འགྲུབ་སྟེ། གཞི་མ་བརྟན་པ་ལ་གནས་པ་དང༌། རྒྱུའི་མཚན་ཉིད་ཀྱིས་སོ། ། ཕུང་པོ་དང་ཁམས་དང་སྐྱེ་མཆེད་ནི། སའི་དཀྱིལ་འཁོར་དང་འདྲ་སྟེ། འབྲས་བུ་ཉིད་ཡིན་པས། སྐྱེ་བའི་རྒྱུ་དང་འཇིག་པའི་རྒྱུའི་བྱེད་པའི་ཡུལ་ཡིན་པའི་ཕྱིར་རོ། ། དོན་དེ་ཡང་ཚིགས་སུ་བཅད་པ་ཕྱེད་པོ་གཉིས་ཀྱིས་རིམ་པ་བཞིན་བརྗོད་དོ། ། དེའི་རྟེན་ནི་ནམ་མཁའ་དང་འདྲ་བར་འགྲུབ་སྟེ། སྐྱེ་བའི་ཆོས་ཀྱིས་མ་གོས་པའི་ཕྱིར་རོ་ཞེས་སྟོན་པ་ནི།

སེམས་ཀྱི་རང་བཞིན་ནམ་ཁའི་ཁམས་ལྟར་ཞེས་བྱ་བའི་ཚིགས་སུ་བཅད་པའོ། ། དེ་ལྟར་ཆོས་མཐུན་པ་བསྒྲུབས་ནས། མཇུག་བསྡུས་པ་ནི། སེམས་ཀྱི་རང་བཞིན་ཞེས་བྱ་བ་སོགས་པ་རྩ་བ་ལྟ་བུའི་ཚིགས་སུ་བཅད་པ་གཅིག་གིས་ནི། ཀུན་ནས་ཉོན་མོངས་པའི་གསུམ་གའི་ངོ་བོས་རང་བཞིན་ཀུན་ནས་ཉོན་མོངས་པའི་ངོ་བོར་འགྱུར་བ་མེད་པར་བརྗོད་ལ། དེའི་ཆོས་སྐྱེ་བ་དང་འཇིག་པས་རང་བཞིན་སྐྱེ་འཇིག་གི་ཆོས་དང་ལྡན་པར་རྣམ་པར་འགྱུར་བ་མེད་པ་ནི། བཤད་པ་ལྟ་བུའི་ཚིགས་སུ་བཅད་པ་ལས་དང་ཉོན་མོངས་ཞེས་བྱ་བ་གཅིག་གིས་བརྗོད་དོ། ། བསྐྱེད་བྱའི་འབྲས་བུ་དང་སྐྱེད་བྱེད་ཀྱི་རྒྱུ་དང༌། དེའི་རྟེན་འགྱུར་བ་མེད་པའི་དོན་དཔེའི་སྒོ་ནས་བརྗོད་པ་ཉིད་ལུང་དང་སྦྱོར་བ་ནི། རང་བཞིན་གྱིས་རྣམ་པར་དག་པའི་སྒོའི་ཞེས་བྱ་བ་ལ་སོགས་པའོ། ། རང་བཞིན་གྱི་རྣམ་པར་དག་པའི་སྒོ་ཉིད་ནི་ཆོས་སྣང་བའི་སྒོ་གཞན་ལས་ཁྱད་པར་དུ་གྱུར་པས་རང་བཞིན་གྱིས་རྣམ་པར་དག་པའི་སྒོའི་ཆོས་སྣང་བའི་སྒཽའོ། ། དེ་ལ་ཆོས་སྣང་བ་ནི་ཆོས་མངོན་དུ་གྱུར་པའོ། ། དེའི་སྒོ་ནི་ཐབས་ཏེ་མངོན་དུ་བྱེད་པའི་ལམ་མོ། ། རྒྱས་པར་བཤད་པའི་ལྷག་མ་ཉིད་འཆད་པར་སྟོན་པ་ནི། མ་དག་པའི་གནས་སྐབས་ན་འགྱུར་བ་མེད་པའི་མཚན་ཉིད་ལས་བརྩམས་ཏེ་ཞེས་བྱ་བ་ལ་སོགས་པའོ། ། མ་དག་པ་དང་དག་པའི་གནས་སྐབས་ན་རྣམ་པར་འགྱུར་བ་མེད་པའི་དོན་སྟོན་པའི་ཚིགས་སུ་བཅད་པ་རྩ་བ་ལྟ་བུར་གྱུར་པ་ནི། སྐྱེ་འཆི་ན་དང་རྒ་བ་ལས་གྲོལ་བ་ཞེས་བྱའོ། ། འདིའི་དོན་ནི་གཉིས་ཏེ། སྐྱེ་བ་ལ་སོགས་པ་དང་བྲལ་བས་དག་པ་དང༌། སྐྱེ་བ་ལ་སོགས་པར་སྟོན་པར་མ་དག་པའོ། ། ཡང་ན་སྐྱེ་བ་ལ་སཽགས་པ་དང་བྲལ་བ་དང༌། སྐྱེ་བ་ལ་སཽགས་པར་སྟོན་པའི་བྱང་ཆུབ་སེམས་དཔའ་དེ། སེམས་ཅན་པས་དག་པ་དང༌། སངས་རྒྱས་ལ་ལྟོས་ཏེ་མ་དག་པ་ཡིན་ནོ་ཞེས་བྱ་བ་སྟེ། བྱང་ཆུབ་སེམས་དཔའི་སྐྱེ་བར་སྟོན་པ་ཉིད་ཀྱང་སེམས་ཅན་གྱི་གནས་སྐབས་ལ་ལྟོས་ཏེ་དག་པ་དང༌།

ཡང་བྱང་ཆུབ་སེམས་དཔའི་གནས་སྐབས་ཀྱི་ལས་དང་ཉོན་མོངས་པའི་སྐྱེ་བ་མེད་པ་ཉིད་ཀྱང་སངས་རྒྱས་པ་ལ་ལྟོས་ཏེ་མ་དག་པའི་ཕྱིར་རོ། ། སྔ་མ་ལྟར་ན་བྱང་ཆུབ་སེམས་དཔའི་སྐྱེ་བ་ཟད་པའི་རང་བཞིན་ནས་དག་པ་དང༌། དེར་སྣང་བའི་ཆ་ནས་མ་དག་པར་འདོད་པས་ཁྱད་པར་ནི་དེ་ཡིན་ནོ། ། དེ་ལ་བཤད་པ་སྔ་མའི་དོན་ཉེ་བར་བཟུང་ནས་ཚིགས་སུ་བཅད་པ་འདིས་དོན་གསུམ་བསྟན་ཏེ། དག་པའི་རང་བཞིན་དང༌། མ་དག་པའི་རང་བཞིན་དང༌། དེ་གཉིས་ཀ་དང་ལྡན་པའི་རྒྱུའོ། ། དང་པོ་ནི་སྐྱེ་སཽགས་འཕོངས་དང་བྲལ་ཞེས་བྱ་བའོ། ། གཉིས་པ་ནི། དེའི་རྒྱུས་བློ་ལྡན་འགྲོ་ལ་སྙིང་བརྩེ་སྐྱེ་ཕྱིར་བསྟེན་ཞེས་བྱ་བ་སྟེ། རང་ཉིད་སྐྱེ་བ་མེད་ཀྱང་སེམས་ཅན་གཞན་གྱི་སྐྱེ་བ་ལ་སོགས་པའི་སྡུག་བསྔལ་རྒྱུ་མཚན་དུ་གྱུར་པས། བློ་དང་ལྡན་པའི་འགྲོ་བ་ལ་སྙིང་རྗེ་སྐྱེས་ལ། དེ་ལས་སྐྱེ་བར་སྟོན་པས་དེ་ལ་སྟོན་ཏོ་ཞེས་བྱ་བའི་དོན་ཏོ། ། དེ་གཉིས་ཀའི་རྒྱུ་ནི། སྐྱེ་འཆི་ན་དང་རྒ་བ་ལས་གྲོལ་བ།

 འདིའི་རང་བཞིན་ཇི་བཞིན་ཉིད་རྟོགས་ཏེ། ཞེས་བྱ་བ་ལས་བསྟན་ཏེ། འདི་ཉིད་འཆད་པ་ནི། ། དག་པའི་རང་བཞིན་འཆད་པ་ནི། འཕགས་པ་ཞེས་བྱ་བའི་ཚིགས་སུ་བཅད་པ་གཅིག་གོ ། དག་པ་དེ་ཉིད་མ་དག་དག་པ་དང་ཡང་འབྲེལ་བར་འཆད་པ་ནི། སྐྱེས་སཽགས་རྣམས་ལས་འདས་གྱུར་ཀྱང༌། སྙིང་རྗེའི་བདག་ཉིད་སྐྱེ་བ་ དང༌། འཆི་དང་རྒ་དང་ན་བ་སྟོན་ཞེས་བྱ་བའོ། ། དག་པ་དང་མ་དག་དང་ལྡན་པའི་རྒྱུ་ཉིད་འཆད་པ་ནི། ཇི་བཞིན་ཡང་དག་མཐོང་བའི་ཕྱིར་ཞེས་བྱ་བའོ། ། ཕྱེད་ཕྱི་མའི་འགྲེལ་པ་ནི། བྱང་ཆུབ་སེམས་དཔའ་རྣམས་ཀྱི་ནས། སྟོན་ཏོའི་བར་རོ། ། ཕྱེད་སྔ་མ་བཅད་པ་ནི། དེ་དག་ལ་ཞེས་བྱ་བ་ནས། མཐོང་བའི་ཕྱིར་རོའི་བར་རོ། ། དོན་དེ་ཉིད་མདོ་དང་སྦྱོར་བ་ནི། གཞུག་ལྷག་མའོ། ། དེའང་གཉིས་ཏེ་དག་པ་དང་མ་དག་པ་འབྲེལ་བ་ཉིད་མདོ་དང་སྦྱར་བ་དང༌། དེ་ཁོ་ན་ཇི་ལྟར་བ་བཞིན་དུ་མཐོང་བའི་རྒྱུ་ལས་གྲུབ་པའི་དོན་མདོ་དང་སྦྱར་བའོ། ། དང་པོ་ནི་བྱང་ཆུབ་སེམས་དཔའི་གནས་སྐབས་འདི་ཞེས་བྱ་བ་ནས་བརྩམས་པའོ།། འདིར་སེམས་ཉེ་བར་ཉོན་མོངས་པས་ནི་མ་ཡིན་ནོ་ཞེས་བྱ་བ་ནས། རྩ་བ་དྲི་མ་མེད་པ་དྲི་མ་དང་བྲལ་བའི་སེམས་དང་ལྡན་པ་འདུས་མ་བྱས་ཀྱི་ཆོས་མངོན་དུ་རྟོགས་པ་ཞེས་བྱ་བ་དང༌། མཚམས་སྦྱོར་བ་ཐམས་ཅད་ལས་ཤིན་ཏུ་གྲོལ་ཡང་ཞེས་བྱ་བ་དང༌། ཐབས་མཁས་པ་དང་ཤེས་རབ་ཀྱིས་ཡོངས་སུ་ཟིན་པས་ཀུན་ནས་ཉོན་མོངས་པ་དག་གི་ཀྱང་མི་གནོད་ལ་ཞེས་བྱ་བའི་ཚིག་བཞིས་ནི་དག་པའི་རང་བཞིན་བརྗོད་པ་སྟེ། མ་དག་པའི་རང་བཞིན་གྱི་ཁྱད་པར་ཙམ་དུ་བསྟན་ཀྱང་དག་པའི་དོན་སྟོན་པའི་ཕྱིར་རོ། ། ལྷག་མ་ནི་མ་དག་པའི་རང་བཞིན་བརྗོད་པའོ། ། དག་པ་དང་མ་དག་པ་དང་འབྲེལ་བའི་རང་བཞིན་དེ་ཡང༌། དེ་ཁོ་ན་ཇི་ལྟ་བ་བཞིན་རྟོགས་པའི་རྒྱུ་ལས་བྱུང་བ་ཡིན་ནོ་ཞེས་བྱ་བའི་དོན་མདོའི་ཁུངས་དང་སྦྱོར་བ་ནི། དེ་ལ་བྱང་ཆུབ་སེམས་དཔའ་དེ་བཞིན་གཤེགས་པའི་ཁམས་མ་སྐྱེས་པ་དང་མ་བྱུང་བ་ཡང་དག་པ་ཇི་ལྟ་བ་བཞིན་དུ་མཐོང་བ་ཐོབ་ནས་ཏེ་རྒྱུ་དེ་ལས།

བྱང་ཆུབ་སེམས་དཔའི་ཆོས་ཉིད་འདི་ཞེས་བྱ་བ་དག་པ་དང་མ་དག་པའི་གནས་སྐབས་འདི་རྗེས་སུ་རྗེས་སུ་ཐོབ་པ་ཞེས་བྱ་བའི་དོན་ཏོ། ། དེའི་ཡེ་ཤེས་ཀྱིས་མཐོང་བ་རྣམ་པར་དག་པར་འགྱུར་རོ་ཞེས་བྱ་བའི་བར་གྱིས་ནི། དེ་བཞིན་གཤེགས་པའི་ཁམས་ཇི་ལྟ་བ་བཞིན་རྟོགས་པས་དག་པའི་རང་བཞིན་ཐོབ་པར་སྟོན་པའོ། ། དེ་ལྟར་མཐོང་བ་དེས་མ་དག་པའི་རྒྱུ་ཡང་བསྒྲུབས་པས་དག་པ་དང་མ་དག་པའི་རང་བཞིན་གཉིས་ཀའི་ཡང་རྒྱུ་ཡིན་ནོ་ཞེས་གསུངས་པ་ནི། དེ་ལྟར་ཆོས་རྣམས་ཀྱི་ནས། གོ་ཆ་མི་འདོར་བ་ཡིན་ནོའི་བར་རོ། ། འོ་ན་འདི་མཐོང་བས་ཀུན་ནས་ཉོན་མོངས་པའི་གཉེན་པོར་གྱུར་པའི་ཕྱིར། དག་པའི་རང་བཞིན་གྱི་རྒྱུ་ཡིན་མོད། མ་དག་པའི་རང་བཞིན་གྱི་རྒྱུར་ཇི་ལྟར་འགྱུར་སྙམ་དུ་དོགས་ན། བློ་གྲོས་རྒྱ་མཚོ་དཔེར་ན་ཞེས་བྱ་བ་ནས། ཐད་དུ་རབ་ཏུ་འགྲོ་བའི་སེམས་སྐྱེའོ་ཞེས་བྱ་བའི་བར་དུ་གསུངས་སོ། ། སེམས་ཅན་རང་བཞིན་གྱིས་རྣམ་པར་དག་པར་མཐོང་ནས། གློ་བུར་གྱི་སྒྲིབ་པ་སྤང་བའི་དོན་དུ་སྙིང་རྗེ་འཇུག་པ། དེ་ལས་མ་དག་པར་སྟོན་པའི་ཕྱིར། ཁམས་ཇི་ལྟ་བ་མཐོང་བ་ནི་མ་དག་པའི་ཡང་རྒྱུ་ཡིན་ནོ་ཞེས་བསྟན་པ་ཡིན་ནོ། ། དེ་ལྟར་དག་པ་དང་མ་དག་པའི་རང་བཞིན་གཉིས་ཀའི་རྒྱུར་གྲུབ་བོ་ཞེས་ཉེ་བར་བསྡུས་པ་ན། དེ་འདི་སྙམ་དུ་ཡང་སེམས་ཏེ་ཞེས་བྱ་བ་ནས། ཆོས་བསྟན་པར་བྱའོ་ཞེས་བྱ་བའི་བར་གྱིས་ནི། དག་པ་ཉིད་བརྗོད་ལ། འཁོར་བར་ནས་གསུངས་པ་ཡིན་ནོའྀ་བར་གྱིས་ནི་མ་དག་པར་བརྗོད་པའོ། ། ཟག་པ་ཟད་པའི་ཤེས་པ་དབང་དུ་བྱས་ཏེ་ཞེས་བྱ་བ་ནི་ཟག་པ་ཟད་པའི་ཤེས་པ་དབང་དུ་བསྒྱུར་བ་སྟེ། ཇི་ལྟར་འདོད་པ་བཞིན་དེའི་རྗེས་སུ་མི་འཇུག་པར་བྱེད་པའོ། ། དེས་ན་སྐྱེ་བའི་གནས་མི་འདོར་བར་བརྗོད་དོ། ། སླར་ཡང་ཞེས་བྱ་བ་ནི། དེ་ལྟར་ཟག་པ་ཟག་པའི་ཤེས་པའི་རྗེས་སུ་མ་འབྲངས་ནས། དུས་ཕྱིས་ཡང་དེའི་དབང་དུ་འགྱུར་བས་དེ་ལ་ཕྱོགས་པར་བརྗོད་པའོ། ། བཤད་པ་གཉིས་ནི་ཚིགས་སུ་བཅད་པའི་དོན་གཞན་ནི་ཞེས་བྱ་བ་ལ་སོགས་པའོ།

། ཚིགས་སུ་བཅད་པ་བཅུ་པོ་འདིའི་དོན་ནི་བཤད་པ་ཉིད་ནས་ཤིན་ཏུ་གསལ་ལོ། ། ཤིན་ཏུ་རྣམ་པར་དག་པའི་གནས་སྐབས་སུ་འགྱུར་བ་མེད་པའི་དོན་བསྟན་པ་ལ་རྣམ་པ་གསུམ་སྟེ། བཤད་པར་བྱ་བའི་ཚིག་དགོད་པ་དང༌། དོན་བརྗོད་པ་དང༌། ཚིག་དོན་སྦྱར་བའོ། །དང་པོ་ནི་རྩ་བ་ལྟ་བུའི་ཚིགས་སུ་བཅད་པ་སྟེ། གཞན་འགྱུར་མིན་བདག་ཅེས་བྱ་བ་སོགས་པའོ། ། དེ་ལ་གཞན་འགྱུར་མིན་བདག་ཅེས་བྱ་བ་ནི། སྔ་མའི་གནས་སྐབས་ལས་གནས་སྐབས་གཞན་ཐོབ་པ་མེད་པ་སྟེ། ཐོག་མ་ནས་གྲུབ་པའི་རང་བཞིན་ནོ། ། ཤིན་ཏུ་རྣམ་པར་དག་པའི་ཡོན་ཏན་དེ་སྔ་མ་ལས་གཞན་དུ་འགྱུར་བའི་རང་བཞིན་མ་ཡིན་པ་ཅིའི་ཕྱིར་ཞེ་ན། མི་ཟད་ཆོས་ལྡན་ཕྱིར་ཞེས་བྱ་བ་སྟེ། དེ་བཞིན་ཉིད་དེ་རང་བཞིན་ཉིད་ཀྱིས་ཟད་མི་ཤེས་པའི་ཡོན་ཏན་དང་ལྡན་པའི་ཕྱིར་རོ། ། ཞེས་བྱ་བའི་དོན་ཏོ། ། འདིས་ནི་རྟག་པའི་དོན་བསྟན་ཏོ། ། རྟག་པ་ཞེས་བྱ་བ་ནི་རེས་འགའ་གློ་བུར་དུ་འབྱུང་བ་ནི་མ་ཡིན་པའི་དོན་ཏོ། ། ཐོག་མ་ནས་གྲུབ་པའོ། ། འགྲོ་སྐྱབས་ཞེས་བྱ་བ་ནི་མི་སླུ་བའི་རང་བཞིན་ཏེ། ཤིན་ཏུ་རྣམ་པར་དག་པའི་ཡོན་ཏན་དེ་དག་དུས་ཕྱིས་རྣམ་པར་བྲལ་ནས་དེ་དོན་དུ་གཉེར་བ་དེ་ལས་ཉམས་པ་སྲིད་པས་སྐྱབས་མ་ཡིན་ཏེ། སླུ་བ་དང་བཅས་པར་འགྱུར་བའི་ཕྱིར་རོ། ། དེའི་འཐད་པ་ནི། ཕྱི་མའི་མཐའ་མེད་མུར་ཐུག་ཕྱིར་ཞེས་བྱ་བ་སྟེ། ནམ་ཡང་ཡོངས་སུ་གཏུགས་པ་མེད་པའོ། ། འདིས་ནི་བསྟན་པ་བརྗོད་དེ། དུས་ཕྱིས་མི་འཇིགས་ པའོ། ། དེ་ནི་རྟག་ཏུ་གཉིས་མེད་ཅེས་བྱ་བ་ནི། སྒྲོ་འདོགས་པ་དང་སྐུར་པའི་མཐའ་གཉིས་སུ་མ་འཁྲུལ་བའོ། ། འཐད་པ་ནི་མི་རྟོག་ཕྱིར་ཞེས་བྱ་བ་སྟེ། འཁྲུལ་བ་ནི་རྟོག་པས་ཁྱབ་པའི་ཕྱིར་རོ། ། འདིས་ནི་ཞི་བ་བརྗོད་དོ། ། འཇིག་མེད་ཆོས་ཀྱང་ཞེས་བྱ་བ་ནི། འདུ་བྱེད་པ་དང་བྲལ་བ་སྟེ། འདུ་བྱེད་པ་ལ་ནི་འཇིག་པའི་ཆོས་ཡོད་པས་ན། འཇིག་མེད་ཆོས་ནི་འདུ་བྱ་བ་དང་བྲལ་བའི་དེའི་འཐད་པ་ནི་མ་བྱས་རང་བཞིན་ཕྱིར་ཞེས་བྱ་བ་སྟེ།

རྩོམ་པ་ནི་འབད་རྩོལ་ཡིན་ལ། དེའང་བྱས་ཤིང་བསྒྲུབས་པ་ཡིན་ནོ། ། དེ་ལས་ལྡོག་པ་ནི་མ་བྱས་པ་སྟེ། འབད་རྩོལ་གྱི་བདག་ཉིད་དང་བྲལ་བའོ། ། འདིས་ནི་གཡུང་དྲུང་གི་དོན་བརྗོད་དེ། རྣམ་པར་འགྱུར་བའི་ཆོས་སྣ་ཚོགས་སུ་འཕོ་བ་མེད་པའོ། ། ཚིགས་སུ་བཅད་པ་འདིས་བརྗོད་པའི་དོན་གྱི་ཤུགས་ཀྱིས་འཕངས་པ། རྣམ་པར་བཅད་པའི་དོན་སྟོན་པ་ནི། ། སྐྱེ་བ་མེད་ཅིང་ཞེས་བྱ་བ་ལ་སོགས་ པའོ། ། དེ་འཕེན་པ་དངོས་ཀྱི་བརྗོད་བྱ་ཡོངས་སུ་བཅད་པའི་དོན་བརྗོད་པ་ནི་དེ་ནི་རྟག་དང་བརྟན་ཕྱིར་དང་ཞེས་བྱ་བ་ལ་སོགས་པའོ། ། རྣམ་པར་བཅད་པའི་རང་བཞིན་དེ་ཉིད་ཁྱད་པར་ཅན་དུ་རྣམ་པར་འཆད་པ་ནི། དེ་ནི་ཡིད་ཀྱི་རང་བཞིན་གྱི་ཞེས་བྱ་བ་ལ་སོགས་པའོ། ། རྟག་པའི་ཕྱིར་ཞེས་བྱ་བ་ནི་རྟག་པས་རྣམ་པར་གཅད་པར་བྱ་བའི་སྐྱེ་བ་ནི་ཡིད་ཀྱི་ལུས་ཀྱིས་སྐྱེ་བ་ཡིན་པས་ན། རྟག་པའི་དོན་ལས་གྲུབ་པའི་རྣམ་པར་ཡོངས་སུ་བཅད་པ་ཡང་སྐྱེ་བ་དེ་དང་བྲལ་བ་ཡིན་ནོ་ཞེས་བྱ་བའི་དོན་ཏོ། ། བརྟན་ཕྱིར་ཞེས་བྱ་བ་ལ་སོགས་པ་ཡང་དེ་བཞིན་དུ་བཤད་པར་བྱའོ། ། དེ་ལྟར་རྣམ་པར་བཅད་པའི་དོན་བསྟན་པ་དང་ཡོངས་སུ་བཅད་པའི་དོན་བསྟན་པ་དང༌། རྣམ་པར་བཅད་པའི་དོན་བཤད་པ་གསུམ་གྱིས་ནི་དོན་བརྗོད་པའོ། ། ཚིག་དོན་སྦྱར་བ་ནི་གཉིས་ཏེ། བསྟན་པ་དང་བཤད་པའོ། ། བསྟན་པ་ནི། དེ་ལ་ཚིག་གཉིས་དེ་བཞིན་གཉིས་ཞེས་བྱ་བ་ལ་སོགས་དེ་ཉིད་བཤད་པ་ནི། མི་ཟད་ཡོན་ཏན་དང་ལྡན་ཕྱིར་ཞེས་བྱ་བའི་ཚིགས་སུ་བཅད་པ་གཉིས་སོ། ། འགྱུར་བ་མེད་པའི་དོན་ཏོ། ། ཤིན་ཏུ་རྣམ་པར་དག་པའི་གནས་སྐབས་ན་ཡོད་པའི་དྲི་མ་མེད་པའི་མཚན་ཉིད་སྤངས་པ་དང་ཡེ་ཤེས་ཀྱི་ཆོས་ཀྱི་མཚན་ཉིད། ཡོན་ཏན་ཕན་ཚུན་དབྱེ་བ་མེད་དོ་ཞེས་སྟོན་པ་ནི། ཤིན་ཏུ་རྣམ་པར་དག་པའི་མཐར་ཕྱིན་པའི་ཞེས་བྱའོ། ། འདིར་བཤད་པར་བྱ་བ་རྩ་བ་ལྟ་བུའི་ཚིག་དགོད་པ་ནི། གང་ཕྱིར་དེ་ནི་ཞེས་བྱ་བའི་ཚིགས་སུ་བཅད་པ་གཅིག་གོ ། འདིར་བཤད་པ་ལ་བཞི་སྟེ།

དབྱེ་བ་མེད་པའི་གཏན་ཚིགས་ཀྱི་དོན་བཤད་པ་དང༌། དབྱེ་བ་མེད་པའི་ཤུགས་ཀྱིས་གྲུབ་པ་བསྒྲུབ་བྱའི་དོན་བཤད་པ་དང༌། དབྱེ་བ་མེད་པའི་རང་བཞིན་ཉིད་བཤད་པ་དང༌། དབྱེ་བ་མེད་པའི་དཔེ་བཤད་པའོ། །དང་པོ་ལ་གཉིས་ཏེ། ། བཤད་པའི་མདོར་བསྡུས་པ་ནི། མདོར་ན་ཞེས་བྱ་བའི་ཚིགས་སུ་བཅད་པ་གཅིག་གོ ། བཤད་པ་རྒྱས་པ་ནི། སངས་རྒྱས་ཆོས་དབྱེར་མེད་ཕྱིར་དང་ཞེས་བྱ་བའི་ཚིགས་སུ་བཅད་པའོ། ། འདི་ལ་སངས་རྒྱས་ཆོས་དབྱེར་མེད་པ་ཞེས་བྱ་བ་ནི། དེ་བཞིན་ཉིད་གདོད་མ་ནས་གནས་པ་དང་དབྱེར་མེད་པར་ཡོད་པའི་ཆོས་ཡོན་ཏན་གྱི་རང་བཞིན་ནི་ཐོག་མ་ནས་གནས་པར་སྟོན་པའོ། ། འདི་ནི་ཆོས་ཀྱི་སྐུ་ཞེས་བྱ་སྟེ། ཡོན་ཏན་རང་བཞིན་དུ་གྲུབ་པའོ། ། དེ་རིགས་དེ་བཞིན་ཐོབ་པ་ཞེས་བྱ་བ་ནི། ཡོན་ཏན་མངོན་དུ་གསལ་བས་ཏེ། དེ་བཞིན་གཤེགས་པ་ཞེས་བྱའོ། ། རྫུན་མེད་སླུ་མེད་ཆོས་ཉིད་ཅེས་བྱ་བ་ནི། སྒྲིབ་པ་གདོད་མ་ནས་ཞི་བའི་སྤངས་པ་སྟེ། འཕགས་པའི་བདེན་པ་ཞེས་བྱའོ། ། འདི་ནི་སྤངས་པ་ཆོས་ཉིད་དུ་གནས་པའོ། ། གདོད་ནས་རང་བཞིན་ཞི་ཉིད་དོ་ཞེས་བྱ་བ་ནི། སྤངས་པ་གཉེན་པོས་ཐོབ་པས་ཏེ། དོན་དམ་མྱ་ངན་ལས་འདས་ཞེས་བྱའོ། ། དབྱེ་བ་མེད་པའི་ཤུགས་ཀྱིས་གྲུབ་པའི་སྒྲུབ་བྱ་ནི་ཚིགས་སུ་བཅད་པ་ཕྱེད་ཕྱི་མའི་གཙོ་བོའི་དོན་ཡིན་པས་དེ་སྟོན་པ་ནི། རྣམ་ཀུན་མངོན་རྫོགས་ཞེས་བྱ་བའི་ཚིགས་སུ་བཅད་པའོ། ། དབྱེ་བ་མེད་པའི་རང་བཞིན་ཉིད་སྟོན་པ་ནི། རྣམ་པ་ཐམས་ཅད་ཅེས་བྱ་བ་ལ་སོགས་པའོ། ། དབྱེ་བ་མེད་པའི་དཔེ་འཆད་པ་ནི། ཤེས་རབ་ཡེ་ཤེས་རྣམ་གྲོལ་རྣམས་ཞེས་བྱ་བའི་ཚིགས་སུ་བཅད་པའོ། ། དཔེ་དེས་ངེས་པར་བྱ་བའི་དོན་ཞར་ལ་སྟོན་པ་ནི། དེས་ན་ཞེས་བྱ་བའི་ཚིགས་སུ་བཅད་པ་གཅིག་གོ ། རྣམ་བཞག་རྣམ་པ་བཅུ་བཤད་ཟིན་ཏོ། ། དཔེ་དགུའི་སྒོ་ནས་དྲི་མ་དང་ལྡན་པའི་སེམས་ཅན་ལ། ཤིན་ཏུ་རྣམ་པར་དག་པའི་ཆོས་དེ་འདྲ་ཡོད་པ་སྲིད་དོ་ཞེས་བསྒྲུབ་པ་ནི། དེ་ལྟར་རྒྱལ་བའི་སྙིང་པོ་ཡི།

། ཞེས་བྱ་བ་ལ་སོགས་པས་བསྟན་པ་སྔོན་དུ་བཏང་ནས་བྱེད་པའོ། ། འདིར་སྒྲིབ་པ་དང་རང་བཞིན་ལྡན་པའི་དཔེ་མདོར་བསྟན་པ་ནི། སངས་རྒྱས་པད་ངན་ཞེས་བྱ་བའི་ཚིགས་སུ་བཅད་པ་གཉིས་སོ། ། སྒྲིབ་པ་དང་རང་བཞིན་སོ་སོའི་དཔེ་མདོར་བསྟན་པ་ནི། དྲི་མ་པད་མ་སྲོག་ཆགས་སྦུན་པ་ཞེས་བྱ་བའི་ཚིགས་སུ་བཅད་པ་གཅིག་གིས། འདི་ལ་དོན་བསྡུས་པ་ནི་འདི་ཡིན་ཏེ། དཔེ་བཅོ་བརྒྱད་ཀྱིས་གྲངས་ངེས་པ་དང༌། དཔེ་དོན་གཉིས་ཀའི་ཆོས་མཐུན་པ་ངེས་པ་དང༌། དོན་རྣམས་ཀྱིས་ངེས་པའོ། ། དང་པོ་ནི་དཔེ་བཅོ་བརྒྱད་དུ་ངེས་པ་ཅིའི་ཕྱིར་ཏེ། ཀུན་ནས་ཉོན་མོངས་པ་དང་རྣམ་པར་བྱང་བའི་དཔེ་དག་དགུ་དགུ་ཁོ་ནར་ངེས་པ་འདི་ལ་རྒྱུ་མཚན་ཅི་ཡོད་ཅེས་རྟོག་ན། ཀུན་ནས་ཉོན་མོངས་པའི་དཔེ་དགུ་ཁོ་ནར་ངེས་པའི་རྒྱུ་ནི་དོན་ཀུན་ནས་ཉོན་མོངས་པ་ཉིད་དགུ་ཁོ་ནར་ངེས་པའི་ཕྱིར་ཏེ། འདི་ལྟ་སྟེ། འདོད་ཆགས་དང་ཞེ་སྡང་དང་ཏི་མུག་དང་བག་ལ་ཉལ་གསུམ་དང༌། དེ་དག་གི་ཀུན་ནས་ལྡང་བ་དྲག་པོ་གཅིག་ཏུ་བྱས་པ་དང༌། མ་རིག་པའི་བག་ཆགས་ཀྱི་ས་དང༌། མཐོང་སྤང་དང༌། སྒོམ་སྤང་དང༌། མ་དག་པའི་ས་ལ་བརྟེན་པ་དང༌། དག་པའི་ས་ལ་བརྟེན་པའོ། ། རྣམ་པར་བྱང་བའི་དཔེ་དགུ་ཁོ་ནར་ངེས་པའི་རྒྱུ་ཡང་དེས་མཚོན་པར་བྱ་བའི་དོན་དགུ་ཁོ་ནར་ངེས་པ་ལས་ཏེ། འདི་ལྟ་སྟེ། ཆོས་ཀྱི་སྐུ་དང༌། དེ་བཞིན་ཉིད་དང༌། རིགས་གསུམ་མོ། ། དེ་ལ་ཆོས་སྐུ་ལ་ཡང་གཉིས་ཏེ། རྟོགས་པའི་ཆོས་དང་བསྟན་པའི་ཆོས་སོ། ། བསྟན་པའི་ཆོས་ལ་ཡང་གཉིས་ཏེ། དོན་དམ་པའི་བདེན་པ་བསྟན་པ་དང༌། ཀུན་རྫོབ་ཀྱི་བདེན་པ་བསྟན་པའོ། ། དེ་བཞིན་ཉིད་ལ་ནི་དབྱེ་བ་མེད་དོ། ། རིགས་ལ་གཉིས་ཏེ། རང་གི་ངོ་བོ་དང༌། ནུས་པའོ། ། ངོ་བོ་ལ་ཡང་གཉིས་ཏེ། ཆོས་ཉིད་དུ་གནས་པ་དང༌། བསྒྲུབས་པ་ལས་བྱུང་བའོ། ། ནུས་པ་ལ་གསུམ་སྟེ། དང་པོའི་ནུས་པ་ཆོས་ཀྱི་སྐུ་ཐོབ་པར་ནུས་པ་དང༌། ཕྱི་མའི་ནུས་པ་གཟུགས་ཀྱི་སྐུ་གཉིས་པོ་ཐོབ་པར་ནུས་པ་གཉིས་སོ། །

དེ་ལྟར་དོན་རྣམ་པ་བཅོ་བརྒྱད་ཡོད་པས། དཔེ་ཡང་བཅོ་བརྒྱད་དུ་ངེས་སོ། ། དཔེ་དོན་གྱི་ཆོས་མཐུན་པ་ངེས་པ་ནི། པད་མ་དང་འདོད་ཆགས་བག་ལ་ཉལ་ལ་འདྲ་བའི་ཁྱད་པར་ཐུན་མོང་མ་ཡིན་པའི་ཅི་ཞིག་ཡོད་ན་དེ་དག་དཔེ་དང་དོན་དུ་ངེས་ཀྱི་གཞན་དུ་མ་ཡིན་ཏེ། དེ་བཞིན་དུ་གཞན་ལ་ཡང་ཁྱད་པར་ཅན་གྱི་འདྲ་བ་ཅི་ཡོད་རྟོག་ན། འདོད་ཆགས་དང་པད་མ་ནི་མངོན་དུ་གྱུར་མ་ཐག་ཏུ་དགའ་བ་དང༌། ཕྱིས་ནས་མི་དགེ་བའི་རྒྱུ་ཡིན་པས་ཆོས་མཚུངས་སོ། ། ཞེ་སྡང་དང་སྲོག་ཆགས་སྦྲང་མ་ནི་བདེ་བ་ལ་རིག་པར་མི་གནས་པའི་རྒྱུ་ཡིན་པས་འདྲའོ། ། གཏི་མུག་དང་སྦུན་པ་ནི་སྙིང་པོ་མཐོང་བའི་སྒྲིབ་བྱེད་ཡིན་པར་འདྲའོ། ། དེ་ལྟར་བག་ཉལ་གསུམ་ནི། རང་བཞིན་གྱིས་སྒྲིབ་པར་བཞག་སྟེ། ཆགས་པ་དང་སྡང་བ་དང༌། རྨོངས་པའི་རང་བཞིན་སྐྱེད་པའི་ནུས་པ་རིགས་མཐུན་པ་སྔ་མས་བསྒོས་པ་ནི་བག་ལ་ཉལ་ཡིན་ནོ། ། དེ་ཡང་ཆགས་པའི་རྣམ་པ་ལ་སོགས་པ་བསྐྱེད་པས་སྒྲིབ་པར་འཇོག་ལ། ཆགས་པའི་རྣམ་པ་ལ་སཽགས་པ་ཡང་རང་བཞིན་ནོ། ། རང་བཞིན་ཡང་རྣམ་པ་གསུམ་ཐ་དད་པས་གསུམ་དུ་བཞག་གོ ། ཀུན་ནས་ལྡང་བ་དང་མི་གཙང་བ་ནི་བསྟེན་པར་མི་བཟོད་པས་འདྲའོ། ། ཀུན་ནས་ལྡང་བ་ནི་ཉེས་པར་སྤྱོད་པ་ཀུན་ནས་སློང་བའི་སྒོ་ནས་སྒྲིབ་པ་ཡིན་ལ། ཉེས་པར་སྤྱོད་པ་ཡང་རབ་ཏུ་ཉམས་པས་མི་གཙང་བ་ལྟར་བསྟེན་པར་མི་བཟོད་དོ། །དེས་ན་ཉེས་པར་སྤྱོད་པ་སྐྱེད་པའི་ནུས་པ་ལ་ནི་མི་འདྲ་བ་མེད་པས་གསུམ་གའི་ཀུན་ནས་ལྡང་བ་སྒྲིབ་པ་གཅིག་ཏུ་བཞག་པ་ཡིན་ནོ། ། མ་རིག་པའི་བག་ཆགས་དང་ས་ནི་སྐྱེ་བའི་རྟེན་བྱེད་པས་འདྲ་སྟེ། ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་ནི་མ་རིག་པའི་བག་ཆགས་ལས་རབ་ཏུ་སྐྱེ་བའི་ཕྱོར་རོ། ། མཐོང་སྤང་དང་འབྲས་བུ་ནི་སྐྱེས་མ་ཐག་ཏུ་འཇིག་པར་ཆོས་མཐུན་ཏེ། འབྲས་བུ་ལས་མྱུ་གུ་སྐྱེས་མ་ཐག་ཏུ་འབྲས་བུ་འཇིག་པ་ལྟར་མཐོང་ལམ་སྐྱེས་མ་ཐག་ཏུ་མཐོང་སྤངས་འཇིག་གོ ། བསྒོམ་སྤང་དང་གོས་རྡུལ་ནི་སྙིང་པོ་ཟད་ཟིན་པར་འདྲའོ།

། མ་དག་པའི་ས་ལ་བརྟེན་པ་དང་བུད་མེད་ནི། རང་གིས་ཁོང་དུ་ཆུད་པ་སྒྲིབ་པར་འདྲའོ། ། དག་པའི་ས་ལ་བརྟེན་པ་དང་ས་འདམ་ཅུང་ཟད་གོས་པ་ནི། སྲབ་པས་ཅུང་ཟད་སྒྲིབ་པར་འདྲའོ། ། དེ་བཞིན་དུ། ཆོས་ཀྱི་སྐུ་རྣམ་པར་དག་པ་ནི་སངས་རྒྱས་དང་འདྲ་སྟེ། འཇིག་རྟེན་ལས་འདས་པས་དཔེ་མེད་པར་འདྲ་བའི་ཕྱིར་རོ། ། དོན་དམ་པ་བསྟན་པ་ནི་སྦྲང་རྩི་དང་འདྲ་སྟེ། ཞིམ་པའི་རོ་གཅིག་དང་ལྡན་པའི་ཕྱིར་རོ། ། ཀུན་རྫོབ་སྟོན་པ་ནི་འབྲུའི་སྙིང་པོ་དང་འདྲ་སྟེ། སྣ་ཚོགས་པ་ཀུན་ཏུ་ཁྱབ་པས་སོ། ། དེ་བཞིན་ཉིད་ནི་གསེར་དང་འདྲ་སྟེ། མི་འགྱུར་བའི་ཕྱིར་རོ། ། ཆོས་ཉིད་ཀྱི་གནས་པ་ནི་གཏེར་དང་འདྲ་སྟེ། འབད་པས་མ་བསྒྲུབས་པར་གནས་པའི་ཕྱིར་རོ། ། བསྒྲུབས་པ་ལས་གྱུར་པ་ནི་སྐྱེད་ཤིང་དང་འདྲ་སྟེ། འབད་པས་བསྒྲུབས་པའི་ཕྱིར་རོ། ། ཆོས་ཀྱི་སྐུ་ནི་རིན་པོ་ཆེའི་སྐུ་རང་བྱུང་དང་འདྲ་སྟེ།

 བཅོས་བུ་མ་ཡིན་པ་དང༌། ཡོན་ཏན་གྱི་ཆེ་བའི་རྟེན་ཡིན་པས་སོ། ། ལོངས་སྤྱོད་རྫོགས་པ་ནི་འཁོར་ལོས་བསྒྱུར་བ་དང་འདྲ་སྟེ། ཆོས་ཆེན་པོའི་རྒྱལ་སྲིད་ལོངས་སྤྱོད་པའི་ཕྱིར་རོ། ། སྤྲུལ་པ་ནི་གསེར་ལས་བྱས་པའི་གཟུགས་བརྙན་དང་འདྲ་སྟེ་གཟུགས་བརྙན་ཙམ་ཡིན་པའི་ཕྱིར་རོ། ། དེ་ནི་དཔེ་དོན་གཉིས་ཀའི་ཆོས་མཐུན་པ་ངེས་པའོ། ། དོན་གྱི་ངེས་པ་ནི། པད་མ་ལ་སོགས་པས་མཚོན་པར་བྱས་པའི་དོན་སྒྲིབ་པ་དགུ་དང༌། སངས་རྒྱས་ལ་སོགས་པས་མཚོན་པར་བྱ་བའི་དོན་རང་བཞིན་དགུ་པོ་ནི་བསྒྲིབ་བྱ་སྒྲིབ་བྱེད་ངེས་པ་ཉིད་བརྟག་པ་དང༌། ཕན་ཚུན་གྱི་ཐ་དད་པ་ངེས་པ་ཉིད་བརྟག་པའོ། ། དང་པོ་ནི་གལ་ཏེ་འདོད་ཆགས་བག་ལ་ཉལ་ནི་རྟོགས་པའི་ཆོས་ཁོ་ནའི་སྒྲིབ་བྱེད་ཡིན་ན། དེའི་ཚེ་བསྟན་པའི་ཆོས་དང༌། དེ་བཞིན་ཉིད་དང་རིགས་ཀྱི་མ་ཡིན་པ་ཅིའི་ཕྱིར། དེ་བཞིན་དུ་རྟོགས་པའི་ཆོས་ལ་ཡང་འདོད་ཆགས་བག་ལ་ཉལ་ལས་གཞན་ལྷག་མ་བརྒྱད་པོ་ཡང་སྒྲིབ་པ་མ་ཡིན་པ་ཅིའི་ཕྱིར། འོན་ཏེ་རྟོགས་པའི་ཆོས་ལས་གཞན་ལྷག་མ་བརྒྱད་ཀ་ལ་ཡང་འདོད་ཆགས་བག་ལ་ཉལ་སྒྲིབ་ལ། རྟོགས་པའི་ཆོས་ལ་ཡང་སྒྲིབ་པ་དགུ་པོ་ཀུན་སྒྲིབ་བྱེད་ཡིན་ན། དེའི་ཚེ་ཡང་པད་མ་ལ་སོགས་པའི་དཔེས་བསྟན་པའི་སྒྲིབ་པ་སངས་རྒྱས་ལ་སོགས་པའི་དཔེས་བསྟན་པའི་རང་བཞིན་དང་བསྒྲིབ་བྱ་སྒྲིབ་བྱེད་ངེས་པ་མེད་པས། དཔེ་དོན་མ་འབྱོར་ཏེ། དཔེ་ལ་ནི་བསྒྲིབ་བྱ་སྒྲིབ་བྱེད་ངེས་པ་ཡོད་པ་ལ་དོན་ལ་ནི་མེད་པས་སོ་ཞེས་རྟོག་ན། འདིར་དཔེ་དང་འདྲ་བར་བསྒྲིབ་བྱ་སྒྲིབ་བྱེད་ངེས་པར་ནི་མི་འདོད་དོ། ། དཔེ་དོན་མ་མཐུན་པ་ཡང་མ་ཡིན་ཏེ། སྒྲིབ་པ་དགུ་ལ་དཔེ་དགུ་བསྟན་པ་དང༌། རང་བཞིན་དགུ་ལ་དཔེ་དགུ་བསྟན་པ་ནི་སྒྲིབ་པ་དང་རང་བཞིན་སོ་སོ་དང་དཔེ་སོ་སོ་ཆོས་མཐུན་པ་ཡོད་པས་བསྟན་པ་ཡིན་གྱི། བསྒྲིབ་བྱ་སྒྲིབ་བྱེད་ངེས་པའི་སྒོ་ནས་ནི་དཔེར་མ་བཀོད་དོ། ། དེས་ན་སྒྲིབ་པ་དགུའི་ངོ་བོའི་དཔེ་ཡིན་པས་སྒྲིབ་བྱེད་ངེས་པའི་སྒོ་ནས་མི་འདྲ་ཡང་བླ་སྟེ།

བདག་ཉིད་ཀུན་གྱིས་ཆོས་འདྲ་བ་ཁོ་ན་དཔེར་བྱེད་པར་ནི་མ་ངེས་སོ། ། དེས་ན་དཔེ་ལ་བསྒྲིབ་བྱ་སྒྲིབ་བྱེད་ངེས་པ་ལྟར་དོན་ལ་ངེས་པ་མ་ཡིན་ཡང་འགལ་བ་མེད་དོ། ། ཕན་ཚུན་ཐ་དད་པ་ངེས་པ་ཉིད་སྤྱད་པ་ནི། ཅི་སྒྲིབ་པ་དགུ་པོ་འདི་དག་རང་གི་ངོ་བོ་ཐ་དད་པ་ཁོ་ན་ཡིན་ནམ། འོན་ཏེ་ངོ་བོ་གཅིག་ལ་ཆོས་དུ་མའི་སྒོ་ནས་རྣམ་པ་དགུ་ཡིན། དེ་བཞིན་དུ་རང་བཞིན་ལ་རང་བརྗོད་དོ། ། ཞེ་ན༑ སྨྲས་པ་སྒྲིབ་པ་དགུ་པོ་འདི་ནི་ངོ་བོ་ཐ་དད་པ་དང་གཅིག་པ་གང་ཡིན་ཡང་བླ་སྟེ། མཚན་ཉིད་རྣམ་པ་དགུར་ཕྱེ་བ་ཡིན་ནོ། ། འདི་ལྟར་གང་ཟག་རྣམ་པ་བཞི་པོ་བྱིས་པ་དང༌། དགྲ་བཅོམ་པ་དང༌། སློབ་པ་དང༌། བློ་ལྡན་ལ་ཡོད་པ་འདི་དག་ནི། དང་པོ་ཉོན་མོངས་པའི་སྒྲིབ་པ་ནི་བྱིས་པ་ལ་ཡོད་པས་བསྟན་ཏོ། ། དེ་ཡང་གཉིས་ཏེ། རང་བཞིན་གྱིས་མི་མཐུན་པ་ནི་བག་ལ་ཉལ་གྱིས་བསྟན་ཏེ། ཆགས་པ་དང་སྡང་བ་དང་རྨོངས་པའི་རྣམ་པ་བསྐྱེད་པས་བག་ལ་སྒྲིབ་པར་བརྗོད་པ་ན། ཆགས་པ་དང་སྡང་བ་དང་རྨོངས་པའི་རྣམ་པ་དག་ནི་མི་མཐུན་པའི་གེགས་ཀྱི་རང་བཞིན་དུ་བསྟན་པ་ཡིན་ནོ། ། དེས་ན་རྣམ་པ་གསུམ་ཐ་དད་པར་བརྗོད་དོ། ། དེ་དང་ལྡན་པའི་རྣམ་པ་གསུམ་པོ་དེ་ཡང་ཉེས་པར་སྤྱོད་པ་སྐྱེད་པའི་ནུས་པ་མི་མཐུན་པ་གེགས་ཀྱི་རང་བཞིན་དུ་བསྟན་པས་ནི་འབྲས་བུ་ཉེས་སྤྱོད་ཀྱི་རྒྱུ་བྱེད་པས་སྒྲིབ་པར་བརྗོད་ལ། འབྲས་བུ་ཡང་ཐུན་མོང་ཡིན་པས་ཀུན་ནས་ལྡང་བ་དྲག་པོ་གཅིག་གོ ། དེ་ནི་ཉོན་མོངས་པའི་མཚན་ཉིད་དོ། ། ཤེས་བྱའི་སྒྲིབ་པའི་མཚན་ཉིད་ནི་མ་རིག་པའི་བག་ཆགས་ཀྱི་ས། དགྲ་བཅོམ་པ་ལ་ཡོད་པའི་མཚན་ཉིད་དང་ལྡན་པ་ཀུན་ནོ། ། སྔ་མ་ནི་བདག་ཏུ་ལྟ་བའི་རང་བཞིན་ཡིན་ལ། འདི་ནི་གཟུང་བ་དང་འཛིན་པར་རྟོག་པར་ཆོས་སུ་ལྟ་བའི་རང་བཞིན་ནོ། ། ཡང་ཉོན་མོངས་པ་དང་ཤེས་བྱའི་སྒྲིབ་པའི་མཚན་ཉིད་ཅན་དེ་ཁོ་ན་ལ༑ ཉན་ཐོས་དང་རང་སངས་རྒྱས་ཀྱི་མཐོང་ལམ་དང་རྣམ་པ་འགལ་བའི་མཚན་ཉིད་དང༌། སྒོམ་ལམ་དང་རྣམ་པ་འགལ་བའི་མཚན་ཉིད་ཀྱིས་ན།

མཐོང་སྤང་དང་སྒོམ་སྤང་གཉིས་སོ། ། ཡང་བྱང་ཆུབ་སེམས་དཔའ་རློམ་པ་མ་ཞི་བ་དང་ཞི་བ་ལ་ཡོད་པའི་མཚན་ཉིད་ཀྱིས་མ་དག་པའི་ས་ལ་བརྟེན་པ་དང༌། དག་པའི་ས་ལ་བརྟེན་པ་གཉིས་སོ། ། དེ་ལྟར་རྣམ་པ་དགུ་ནི་མཚན་ཉིད་མི་འདྲ་བ་དགུ་ཡིན་ཏེ། བུམ་པའི་བྱས་པ་དང་མི་རྟག་པ་ལ་སོགས་པ་བཞིན་ནོ། ། རྣམ་པར་བྱང་བ་དགུ་ཡང་མཚན་ཉིད་ཀྱིས་རྣམ་པ་དགུ་སྟེ། འབྲས་བུའི་མཚན་ཉིད་ཀྱིས་ན་ཆོས་སྐུ་གསུམ་མོ། ། རང་བཞིན་གྱི་མཚན་ཉིད་ཀྱིས་ན་དེ་བཞིན་ཉིད་དོ། ། རྒྱུའི་མཚན་ཉིད་ཀྱྀས་ན་རིགས་ཏེ། སྟོང་པ་དང་དགེ་བའི་ས་བོན་དག་ནི་སངས་རྒྱས་ཀྱི་ཆོས་ཀྱི་རྒྱུ་ཡིན་པས་རིགས་ཡིན་ཏེ། སྟོང་པ་ཉིད་ཀྱང་དེ་ལ་དམིགས་པས་རྣམ་པར་དག་པའི་རྒྱུར་འགྱུར་བས་རིགས་ཀྱི་མཚན་ཉིད་དོ། ། བསྡུས་པའི་དོན་ཏོ། ། རྒྱས་པར་བཤད་པ་ལ་དང་པོ་སྒྲིབ་པ་དང་རང་བཞིན་ལྡན་པའི་དཔེ་རྒྱས་པར་འཆད་པ་ནི་སོ་སོ་བཤད་པ་དགུ་དང༌། བསྡུ་བ་དང་བཅུས་སྟོན་ཏོ། ། སོ་སོའི་དཔེ་རྒྱས་པར་འཆད་པ་ལ། དང་པོ་སྒྲིབ་པའི་དཔེ་དགུའི་གྲངས་ངེས་པ་སྟོན་པ་ནི། དེ་ལ་གང་གིས་དབང་དུ་བྱས་ནས་ཞེས་བྱ་བ་ལ་སོགས་པའོ། ། དཔེ་དོན་གྱི་ཆོས་མཐུན་པ་སྟོན་པ་ནི། ཡང་ཇི་ལྟར་ཞེ་ན་ཞེས་བྱ་བའོ། ། རང་བཞིན་གྱི་དཔེ་དགུའི་གྲངས་ངེས་པ་སྟོན་པ་ནི། དེ་ལྟར་ཆགས་པ་སོགས་དྲི་མ་རྒྱུ་ཞེས་བྱ་བ་བས་མཚམས་སྦྱར་བ་སྔོན་དུ་བཏང་ནས་སྟོན་ཏོ། ། དཔེ་དོན་གྱི་ཆོས་མཐུན་པ་སྟོན་པ་ནི་དེ་ལ་ཆོས་སྐུ་གང་ཞེ་ན་ཞེས་བྱ་བ་ལ་སོགས་པ་སོ་སོར་ངེས་པའི་རང་བཞིན་རྣམ་པར་གཞག་པ་སྔོན་དུ་བཏང་ནས་སྟོན་ཏོ། ། སྔར་འདི་སྐད་ཅེས། རྫོགས་སངས་སྐུ་ནི་འཕྲོ་ཕྱིར་དང༌། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། །ཞེས་བསྟན་པའི་དོན་ལས་འབྲས་བུ་ཆོས་ཀྱི་སྐུས་ཁྱབ་པས་ན་སེམས་ཅན་ཐམས་ཅད་འབྲས་བུའི་སྙིང་པོ་ཅན་དུ་བརྗོད་པ་ནི། དེ་ལྟར་སངས་རྒྱས་ཀྱི་གཟུགས་དང༌།

སྦྲང་རྩི་དང༌། འབྲུའི་སྙིང་པོའི་དཔེ་གསུམ་གྱིས་ཞེས་བྱ་བའོ། ། ལུས་པ་མེད་པའི་སེམས་ཅན་གྱི་ཁམས་ཁྱབ་པ་ཞེས་བྱ་བ་ནི། དེ་བཞིན་གཤེགས་པ་སྔ་མ་རྣམས་ཀྱི་རྟོགས་པའི་ཆོས་དཔག་ཏུ་མེད་པའི་ཚིག་ལས་ཡང་དག་པར་གྲུབ་པ་ཤིན་ཏུ་རྣམ་པར་དག་པའི་དེ་བཞིན་ཉིད་དང༌། དེ་ལ་དམིགས་པའི་ཡེ་ཤེས་ཐ་མི་དད་པའི་རང་བཞིན་དེས། སེམས་ཅན་ཐམས་ཅད་ལ་ཁྱབ་པས་ཏེ། ཆོས་སྐུ་དེ་ཉིད་སྟོང་པ་ཉིད་ཡིན་ལ། སྟོང་པ་ཉིད་ཀྱང་སེམས་ཅན་ཐམས་ཅད་ལ་ཡོད་པའི་ཕྱིར་རོ། ། དེས་ན་གང་ཞིག་དེ་བཞིན་གཤེགས་པའི་ཆོས་ཀྱི་སྐུ་ལས་ཕྱི་རོལ་ཏུ་གྱུར་པའི་སེམས་ཅན་དེ་དག་ནི་ཞེས་གསུངས་སོ། ། དོན་འདི་ཉིད་སྡེའི་རྒྱན་དང་སྦྱོར་བ་ནི། དེ་སྐད་དུ་ཞེས་བྱ་བའོ། ། དེ་བཞིན་ཉིད་དབྱེ་བ་མེད་པའི་དོན་ཀྱིས་ན་སེམས་ཅན་ཐམས་ཅད་རང་བཞིན་གྱི་སྙིང་པོ་ཅན་དུ་བརྗོད་པ་ནི། དེས་ན་འདིར་གསེར་གྱི་དཔེ་གཅིག་གིས་ནི་ཞེས་བྱ་བའོ། ། སྔར་ནི་རྣམ་པར་དག་པའི་གནས་སྐབས་དེ་ཉིད་ཀྱི་རང་བཞིན་ཡོད་པས། རྣམ་པར་དག་པའི་གནས་སྐབས་ཀྱང་སེམས་ཅན་ལ་ཡོད་པ་ཡིན་ལ། དེས་ན་རྣམ་པར་དག་པ་དེ་ཉིད་སྙིང་པོར་བརྗོད་པ་ཡིན་ནོ། ། ད་ལྟར་ནི་རྣམ་པར་དག་པ་ཚོགས་ལས་ཡང་དག་པར་གྲུབ་པ་དེ་མེད་ཀྱང༌། རང་བཞིན་གྱིས་སྟོང་པ་ཉིད་ཁོ་ནར་སྙིང་པོར་བརྗོད་པ་ཡིན་ནོ། ། དེས་ན་རང་བཞིན་སྟོང་པ་ཡོད་པ་དེ་ཁོ་ན་ལ་རྣམ་པར་དག་པའི་གནས་སྐབས་ཡོད་པར་བཏགས་ཏེ། རང་བཞིན་ལ་གནས་སྐབས་ཉེ་བར་བཏགས་ནས་སངས་རྒྱས་ཀྱི་སྙིང་པོ་ཅན་དུ་བརྗོད་པ་དང༌། མ་བཏགས་པར་རང་བཞིན་ཉིད་སངས་རྒྱས་ཡིན་པས་གནས་སྐབས་ཡོད་པ་ལ་མི་ལྟོས་པར་སངས་རྒྱས་ཀྱི་སྙིང་པོ་ཅན་དུ་བརྗོད་པ་ནི་ཁྱད་པར་རོ། ། རྣམ་པར་དག་པའི་གནས་སྐབས་ཡོད་པར་གྲུབ་པ་ལ་ལྟོས་པ་དང༌། མི་ལྟོས་པའི་ཁྱད་པར་ཙམ་མོ། ། རྒྱུ་རིགས་ཡོད་པས་ན་སངས་རྒྱས་ཀྱི་སྙིང་པོ་ཅན་དུ་བརྗོད་པ་ནི། དེའི་ཕྱིར་དེ་ལྟར་གཏེར་དང་ལྗོན་ཤིང་དང་ཞེས་བྱ་བའོ།

། དེ་ལྟར་ན་ཤིན་ཏུ་རྣམ་པར་དག་པའི་གནས་སྐབས་སངས་རྒྱས་ཉིད་འབྲས་བུའི་རང་བཞིན་དེ་ཡོད་པར་ཀུན་བཏགས་ནས་སངས་རྒྱས་ཀྱི་སྙིང་པོ་ཅན་དུ་བརྗོད་པ་ནི་འབྲས་བུའི་སྙིང་པོ་ཅན་ནོ། ། འབྲས་བུ་དེའི་རང་བཞིན་ནམ་ཁྱབ་བྱེད་ཆོས་ཉིད་སངས་རྒྱས་སུ་བསྟན་ནས། དེའི་སྙིང་པོ་ཅན་དུ་བརྗོད་པ་ནི། ངོ་བོ་ཉིད་ཀྱི་སྙིང་པོ་ཅན་ནོ། ། འབྲས་བུ་དེ་སྒྲུབ་པར་བྱེད་པའི་རྒྱུ་ལ་སངས་རྒྱས་སུ་བཏགས་ནས་དེའི་སྙིང་པོ་ཅན་བརྗོད་པ་ནི་རྒྱུའི་སྙིང་པོ་ཅན་ནོ། ། རྒྱུ་ཡང་སྟོང་པ་ཉིད་དགེ་བའི་ས་བོན་ཏེ། སྟོང་པ་ཉིད་ཀྱང་དེ་ལ་དམིགས་པས་རྣམ་པར་དག་པའི་གནས་སྐབས་སྐྱེ་བའི་རྒྱུ་ཡིན་ནོ། ། དེས་ན་རྒྱུའི་མཚན་ཉིད་ནས་ནི་རིགས་ཡིན་ལ། ཁྱབ་བྱེད་ཀྱི་མཚན་ཉིད་ནས་ནི་དེ་བཞིན་ཉིད། འབྲས་བུའི་མཚན་ཉིད་ནས་ནི་ཆོས་ཀྱི་སྐུ་སྟེ། སྟོང་པ་ཉིད་འབའ་ཞིག་རྣམ་པ་གསུམ་གར་ཡང་འགྱུར་རོ། ། དེ་ལྟར་ན་དེ་བཞིན་གཤེགས་པར་ཉེ་བར་མ་བཏགས་པས་སེམས་ཅན་ལ་ཡོད་པ་ཉེ་བར་བཏགས་པ་དང༌། གཉིས་ཀ་ལ་ཉེ་བར་མ་བཏགས་པ་དང༌། དེ་བཞིན་གཤེགས་པར་ཉེ་བར་བཏགས་པས་ཏེ་སེམས་ཅན་ལ་ཡོད་པ་ཉིད་ཉེ་བར་མ་བཏགས་པས། རིམ་པ་བཞིན་སྙིང་པོ་རྣམ་པ་གསུམ་མོ། ། སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་དེ་ཡོད་པའི་ཁུངས་གཉིས་པ་སྟོན་པ་ནི། ཐོག་མ་མེད་དུས་གཅིག་ནི་ཁམས་ཞེས་བྱའོ། ། འདིར་ཁམས་ཞེས་བྱ་བ་ནི། སངས་རྒྱས་ཀྱི་ཆོས་ཀྱི་ས་བོན་དུ་བརྗོད་ལ། དེ་ཡང་འདུས་མ་བྱས་པ་དང༌། འདུས་བྱས་ཀྱི་ཆོས་ཀྱི་གནས་ཡིན་པར་བརྗོད་པ་དང༌། འགྲོ་བ་ཐམས་ཅད་དུ་རྣམ་པར་གཞག་པའི་རྟེན་དུ་བརྗོད་པས་ན། འགྲོ་བ་ཀུན་ལ་རྒྱུད་ཡོད་པར་གྲུབ་ བོ། ། དེ་ལྟར་ཟག་པ་མེད་པའི་ཆོས་སྐྱེ་བའི་ནུས་པ་དེ་ཁོ་ན་ལས། ཟག་པ་དང་བཅས་པའི་འགྲོ་བ་ཐམས་ཅད་ཀྱང་འབྱུང་སྟེ། རྐྱེན་གཞན་གྱིས་ཟིན་པའི་ཕྱིར་རོ། ། དེ་འདྲ་བའི་ནུས་པ་སྣ་ཚོགས་པ་ཅན་དེ་ལ་ནི་ཀུན་གཞིའི་རྣམ་པར་ཤེས་པ་ཞེས་ཀྱང་བརྗོད་དོ།

། དེ་འདྲ་བའི་རང་བཞིན་དཔེ་དགུ་དང་འདྲ་བར་ཡོད་དུ་རུང་བ་དེ་ངེས་པར་བྱེད་པའི་ཐབས་སྟོན་པ་ནི་ཆོས་ཀྱི་སྐུ་ལྟར་རྒྱ་ཆེ་བ་ཞེས་བྱ་བའོ། ། འཇིག་ཚོགས་སུ་ལྟ་བར་ལྷུང་བ་ནི། གང་ཟག་གི་བདག་ཏུ་སྒྲོ་འདོགས་པའོ། ། ཕྱིན་ཅི་ལོག་ལ་མངོན་པར་དགའ་བ་ནི་ཆོས་ཀྱི་བདག་ཏུ་སྒྲོ་འདོགས་པའོ། ། དེ་ནི་གང་ཟག་གི་བདག་ཡོད་པ་དང་མེད་པར་ལྟ་བ་གཉིས་སོ། ། སྟོང་པ་ཉིད་ལ་སེམས་རྣམ་པར་གཡེངས་པ་ནི། ། དངོས་པོའི་རང་བཞིན་ཡོད་པ་དང་མེད་པར་ལྟ་བས་ཏེ། དངོས་པོ་བཀག་པའི་རང་བཞིན་དེ་མེད་པ་སྟོང་པར་འདོད་པ་དང༌། གཟུགས་ལ་སོགས་པ་ལས་དངོས་པོ་གཞན་ཉིད་ལ་སྟོང་པར་འདོད་པའོ། ། སྟོང་པའི་དོན་ལ་ཕྱིན་ཅི་མ་ལོག་པའི་མཚན་ཉིད་བསྟན་པ་ནི། དེ་ལ་སྟོང་པ་ཉིད་ཀྱི་ཚུལ་དུ་བརྗོད་པ་དེ་བཞིན་གཤེགས་པའི་སྙིང་པོ་གང་ཞེ་ན་ཞེས་བྱ་བའོ། ། ཀུན་ནས་ཉོན་མོངས་པའི་དམིགས་པ་དང་དོན་དམ་པར་ཡོད་པར་སྒྲོ་མི་འདོགས་པ་དང༌། རྣམ་པར་བྱང་བར་སེམས་དང་སེམས་ལས་བྱུང་བའི་དམིགས་པ་ཀུན་རྫོབ་ཏུ་ཡོད་པ་ལ་སྐུར་པ་མི་འདེབས་པས། བདེན་པ་གཉིས་ཇི་ལྟ་བ་བཞིན་གནས་པ་ནི་སྟོང་པའི་དོན་ལ་ཕྱིན་ཅི་མ་ལོག་པ་ཡིན་ཞེས་བརྗོད་པ་ནི། འདི་ལས་བསལ་བ་ཅི་ཡང་མེད་ཅེས་བྱ་བའོ།། དེ་ཁོ་ན་ཉིད་འདི་ལས་བསལ་བར་བྱ་བ་ཀུན་ནས་ཉོན་མོངས་པའི་དམིགས་པ་ནི་ཅི་ཡང་མེད་དེ། གདོད་མ་ནས་མ་གྲུབ་པའི་ཕྱིར་རོ། ། དེ་ཁོ་ན་ཉིད་འདིར་གཞག་པར་བྱ་བ། ། རྣམ་པར་བྱང་བའི་མཚན་མ་སྟོབས་དང་མངོན་པར་ཤེས་པ་ལ་སོགས་པའང་ཅུང་ཟད་མེད་དོ། ། སྟོབས་ལ་སོགས་པ་རྣམ་པར་བྱང་བའི་དམིགས་པ་ཀུན་རྫོབ་ཏུ་ཡོད་པ་ནི། ཐོག་མ་མེད་པ་ནས་གནས་པའི་ཕྱིར་རོ། ། དེ་ལྟར་དོན་དམ་པར་ཡོད་པར་སྒྲོ་མི་འདོགས་པ་དང༌། ཀུན་རྫོབ་ཏུ་ཡོད་པ་ལ་སྐུར་པ་མི་འདེབས་པའི་ཚུལ་གྱིས། ཡང་དག་པ་ཉིད་ཕྱིན་ཅི་མ་ལོག་པ། བདེན་པ་གཉིས་ཟུང་དུ་འབྲེལ་བའི་རང་བཞིན་བསྟན་ཏོ། ། འོ་ན་ཀུན་ནས་ཉོན་མོངས་པ་མི་སེལ་ལ༑ རྣམ་པར་བྱང་བ་མི་བསྒྲུབས་ན།

ལམ་འཇུག་པ་ཅི་ཞིག་བྱེད་ཅེ་ན། སྒྲོ་འདོགས་པ་དང་སྐུར་པ་འདེབས་པ་སེལ་བས། དེ་དང་མི་མཐུན་པའི་དེ་ཁོ་ན་ཉིད་ཤེས་པར་བྱེད་པ་ཙམ་མོ་ཞེས་བརྗོད་པ་ནི། ཡང་དག་ཉིད་ལ་ཡང་དག་ལྟ་ཞེས་བྱ་བའོ། ། དེ་ལྟར་རྣམ་པར་སྤྱོད་པའི་རང་བཞིན་ཡང་དག་པའི་ལྟ་བས་ཡང་དག་པའི་དོན་ངེས་ན། ཡང་དག་པའི་མཐོང་བ་རྣམ་པར་མི་རྟོག་པ་སྐྱེའོ་ཞེས་སྟོན་པ་ནི། ཡང་དག་མཐོང་ན་ཞེས་བྱ་བའོ། ། ཡང་དག་པ་མཐོང་བ་དེས་ཀྱང་ཕྱིན་ཅི་ལོག་ཏུ་སྒྲོ་འདོགས་པ་དང་སྐུར་བའི་ས་བོན་སྤོང་བར་བྱེད་པ་ཉིད་བརྗོད་པ་ནི། རྣམ་པར་གྲོལ་ཞེས་བྱ་བའོ། ། དོན་དེ་ཉིད་གསལ་བར་བྱེད་པ་ནི། རྣམ་དབྱེར་བཅས་པའི་མཚན་ཉིད་ཅན་ཞེས་བྱ་བའོ། ། འདི་རང་བཞིན་མ་ཡིན་པས་རྣམ་པར་དབྱེར་ཡོད་པས་ཏེ། གང་ཞེ་ན་གློ་བུར་དུ་སྒྲོ་བཏགས་པའོ། ། དེ་ཡང་ཁོ་ནར་ཡོད་པར་ཀུན་བཏགས་པས་ཏེ། ཀུན་ནས་ཉོན་མོངས་པ་མཐའ་དག་ནི་དེ་ལྟར་སྒྲོ་བཏགས་པ་ལ་བརྟེན་ནས་འཇུག་གོ ། དེ་ཡང་དོན་དམ་པ་ཉིད་དང་འགལ་ཏེ། དོན་དམ་པར་ཡོད་པ་ནི་དོན་དམ་པ་ཇི་ལྟ་བ་བཞིན་དང་འགལ་བའི་ཕྱིར་རོ། ། རྣམ་དབྱེར་མེད་པའི་མཚན་ཉིད་ཅན་ཞེས་བྱ་བ་ནི། བླ་ན་མེད་པའི་ཡོན་ཏན་གྱི་དམིགས་པ་ཀུན་རྫོབ་ཏུ་ཡོད་པས་ཏེ། དེ་ཁོ་ན་ཉིད་དང་ཀུན་རྫོབ་ཏུ་ཡོད་པ་མི་འགལ་བའི་ཕྱིར་རང་བཞིན་ཉིད་ལ་ཡོད་པར་བརྗོད་དོ། ། དེས་ན་ཀུན་རྫོབ་སྒྱུ་མ་ལྟ་བུ་དེ་མངོན་སུམ་དུ་རྟོགས་ན་ཡོན་ཏན་དེ་དག་འགྲུབ་པ་ཡིན་ཏེ། ཡོན་ཏན་གྱི་རང་བཞིན་ནི་དེ་ལ་དམིགས་པ་ཁོ་ན་ཡིན་པའི་ཕྱིར་རོ། ། འདིར་སངས་རྒྱས་ཀྱི་ཆོས་ཀྱི་དམིགས་པའམ་སངས་རྒྱས་ཀྱི་ཆོས་ཉིད་ཀྱང་བླ་སྟེ། དོན་དམ་པར་ཡོད་པར་འདོད་པ་ནི་མ་ཡིན་ཏེ། འདུས་བྱས་ལས་ཐ་དད་པར་དོན་དམ་པར་རྣམ་པར་གནས་པ་ནི་བཀག་པའི་ཕྱིར་རོ། ། གང་ཞིག་རྟོགས་པར་བྱ་བ་དང་བསྒོམ་པར་བྱ་བ་སྟོང་པ་ཉིད་ཅེས་བྱ་བ་གཟུགས་ལ་སོགས་པ་ལས་ཐ་དད་ཡོད་པ་ཡིན་ ནོ། ། ཞེས་སྟོང་པ་ཉིད་ལ་དམིགས་པས་སྟོང་པ་ཉིད་ལ་བརྟེན་པ་ཞེས་བསྟན་མ་ཐག་པ་ཡིན་ནོ།

། འོན་ཏེ་འདུས་བྱས་ཉིད་དང་ཐ་མི་དད་པའི་སྟོང་པ་ཉིད་ནི་དོན་དམ་པ་ཡིན་ལ། དེ་ལ་ལྟོས་ནས་བླ་མེད་ཆོས་ཀྱིས་སྟོང་མ་ཡིན་ཞེས་གསུངས་པ་ཡིན་ནོ་ཞེས་རྟོག་ན། འདིའང་མ་ཡིན་ཏེ། ཡང་དག་མཐའ་ནི་འདུས་བྱས་ ཀྱི། ། རྣམ་པ་ཐམས་ཅད་དབེན་པ་སྟེ། ། ཞེས་འཆད་པར་འགྱུར་བས་ན། དོན་དམ་འདུས་བྱས་ཀྱིས་དབེན་པ་དང༌། འདུས་བྱས་དང་དོན་དམ་པ་གཅིག་པ་ནི་འགལ་ལོ། ། འདུས་བྱས་དོན་དམ་པར་བཀག་པས་དེ་ཉིད་དོན་དམ་པ་དང་གཅིག་པ་མ་ཡིན་ནོ། ། འདི་ཉིད་འཆད་པ་ནི། འདིས་ཅི་བསྟན་ཅེ་ན་ཞེས་བྱ་བ་ནས་རང་བཞིན་ཡིན་པའི་ཕྱིར་རོའི་བར་རོ། ། དོན་ནི་ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀ་ཀུན་རྫོབ་ཏུ་ཡོད་པར་ཁྱད་པར་མེད་ཀྱང༌། རྣམ་པར་བྱང་བའི་དམིགས་པ་སྒྲོ་བཏགས་པ་མ་ཡིན་པར་གནས་པས་དོན་དམ་པ་དང་མི་འགལ་བར་འགྱུར་རོ། ། དེས་ན་རང་བཞིན་དུ་གྲུབ་པར་བརྗོད་དོ། ། ཀུན་ནས་ཉོན་མོངས་པའི་དམིགས་པ་ནི་ཡང་དག་པར་སྒྲོ་བཏགས་པ་ཡིན་ལ། དེ་ཡང་དེ་ཁོ་ན་དང་འགལ་བས་ན་རང་བཞིན་མ་ཡིན་པ་གློ་བུར་ཡིན་ཏེ།

 དེས་ན་ཀུན་ནས་ཉོན་མོངས་པ་ཡང་གློ་བུར་བ་ཞེས་བརྗོད་དོ། ། དོན་འདི་ཉིད་ལུང་དང་སྦྱོར་བ་ནི་དེས་ན་ནས་གསུངས་སོའི་བར་རོ། ། དེ་ལྟ་ན་ཀུན་ནས་ཉོན་མོངས་པའི་མཚན་མ་གང་ཞིག་རྣམ་པར་བྱང་བའི་མཚན་མ་གང་ལ་མེད་པའི་གཞི་པོ་རྣམ་པར་བྱང་བའི་མཚན་མ་དེ་ནི། གཅིག་ཤོས་ཀུན་ནས་ཉོན་མོངས་པའི་དམིགས་པ་དོན་དམ་པ་དེས་སྟོང་ངོ་ཞེས་ཡང་དག་པས་རྗེས་སུ་མཐོང་ལ། ཀུན་རྫོབ་པ་རྣམ་པར་བྱང་བའི་དམིགས་པ་གང་ཞིག་དེ་ལྟར་ལྷག་པར་གྱུར་པ་དེ་ནི་ཡོད་དོ་ཞེས་བྱ་བ་ཡང་དག་པ་ཇི་ལྟ་བ་བཞིན་ཤེས་སོ་ཞེས་བྱ་བ་ཡིན་ཏེ། དོན་དམ་པར་ཡོད་པ་བཀག་ནས་ཀུན་རྫོབ་སྒྱུ་མ་ཙམ་དུ་གྲུབ་པ་ཡིན་ནོ། ། འདིར་ཀུན་རྫོབ་ནི་སྒྱུ་མ་ཙམ་དུ་ཡོད་ལ། དོན་དམ་པར་ནི་མཚན་ཉིད་ཐམས་ཅད་རབ་ཏུ་མ་གྲུབ་པའོ་ཞེས་ཡང་དག་པའི་ཤེས་རབ་ཚུལ་བཞིན་དུ་ཡིད་ལ་བྱེད་པས་ངེས་པ་ན་ཚུལ་འདི་ཡིན་གྱི། འཇིག་རྟེན་ལས་འདས་པའི་ཤེས་རབ་ཀྱིས་ནི་འདུ་བྱེད་ཀྱི་དོན་ཐམས་ཅད་རབ་ཏུ་མི་མཐོང་ངོ༌། ། དེའི་ཚེ་ནི་འགའ་ཡང་མཐོང་བ་མེད་པ་ཉིད་ལ་མཐོང་བ་དམ་པའོ་ཞེས་བརྗོད་པ་ཙམ་སྟེ། གཟུགས་ཀྱི་རྣམ་པ་ཐམས་ཅད་མ་མཐོང་བ་ལ་ནམ་མཁའ་མཐོང་ངོ་ཞེས་བརྗོད་པ་བཞིན་ནོ། ། དེས་ན་ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་ཀྱང༌། ། ནམ་མཁའ་ཇི་ལྟར་མཐོང་སྟེ་དོན་འདི་བརྟག་པར་གྱིས། ། དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། ། ཞེས་གསུངས་སོ། ། དེ་ལྟ་བུར་བདེན་པ་གཉིས་ཀྱི་ཚུལ་འདི་མ་ཤེས་ན་ནི་སྟོང་པའི་དོན་ལ་ཕྱིན་ཅི་ལོག་པར་ཞུགས་པ་ཡིན་ནོ་ཞེས་སྟོན་པ་ནི། དེ་ལ་གང་དག་ཅེས་བྱ་བ་ལ་སོགས་པའོ། ། སྟོང་པ་ལ་ལོག་པར་ཞུགས་ན་ཡང༌། ཡང་དག་མཐོང་བ་མི་སྐྱེའོ་ཞེས་གསུངས་སོ། ། དོན་དམ་པ་སྟོང་པ་ཉིད་ཀྱི་ཞེས་བྱ་བའོ། ། ཆོས་ཀྱི་སྐུའི་སྙིང་པོ་དང༌། འཇིག་རྟེན་ལས་འདས་པའི་སྙིང་པོ་དང༌། ཡོངས་སུ་དག་པའི་ཆོས་ཀྱི་སྙིང་པོ་ཞེས་བྱ་བ་ལ།

ཆོས་ཀྱི་སྐུ་ཡང་ཡིན་ལ། སྙིང་པོ་ཡང་ཡིན་པས་ཏེ། གཞན་གཉིས་ཀྱང་དེ་བཞིན་ནོ། ། ཆོས་ཀྱི་སྐུ་ནི་རང་བཞིན་ཏེ། སྟོང་པ་ཉིད་དོ། ། འཇིག་རྟེན་ལས་འདས་པ་ནི་འཇིག་རྟེན་པ་དང་མི་འདྲ་བའི་ཐུན་མོང་མ་ཡིན་པའི་ཡོན་ཏན་ནོ། ། ཡོངས་སུ་དག་པའི་ཆོས་ནི་སྟོང་པ་ཉིད་དང་ཡོན་ཏན་གཉིས་ཀའོ། ། ཡང་ན་བདེན་པ་གཉིས་ཀྱི་རང་བཞིན་དོན་དམ་པར་སྟོང་པ་ཉིད་དང༌། ཀུན་རྫོབ་ཏུ་ཡོན་ཏན་རང་བཞིན་གྱིས་གནས་པར་གྲུབ་པ་ནི་ཆོས་ཀྱི་སྐུའོ། ། རྣམ་པར་དག་པའི་སྟོང་པ་ཉིད་དེ་ཐོབ་པ་ནི་འཇིག་རྟེན་ལས་འདས་པའོ། ། ཡོན་ཏན་དེ་ཉིད་ཐོབ་པ་ནི་ཡོངས་སུ་དག་པའི་ཆོས་ཡིན་ནོ། ། ཚུལ་གཅིག་པའི་ཆོས་ཀྱི་དབྱིངས་ནི་གང་ལ་ཐེག་པ་གསུམ་གྱི་འབྲས་བུ་གསུམ་རྣམ་པར་གནས་པ་དང་བྲལ་བའོ། ། ཡང་ན་སེམས་ཅན་དང་བྱང་ཆུབ་སེམས་དཔའ་དང༌། སངས་རྒྱས་པའི་གནས་སྐབས་གསུམ་དང་བྲལ་བའོ། ། དེ་དང་ཐ་མི་དད་པའི་ཡེ་ཤེས་ནི་འཇིག་རྟེན་ལས་འདས་པ་སྤྲོས་པ་མེད་པའི་རང་བཞིན། རྣལ་འབྱོར་ཀྱི་དབང་ཕྱུག་ཡང་དག་པར་རྫོགས་པའི་སངས་རྒྱས་ལ་མངའ་བ། ཤེས་པ་དང་ཤེས་བྱ་ཁྱད་པར་མེད་པའི་རང་བཞིན་ནོ། ། དེའི་སྒོ་ནི་ས་བཅུའི་གནས་སྐབས་ཀྱི་རྣམ་པར་མི་རྟོག་པའི་ཡེ་ཤེས་ཏེ། སྤྲོས་པའི་དྲྭ་བ་མཐའ་ཡས་པ་ཕལ་ཆེར་ཟད་པ་སྟེ། སྤྲོས་པའི་དྲྭ་བ་ཐམས་ཅད་དང་བྲལ་བའི་ཐབས་ལམ་གྱི་རང་བཞིན་ཡིན་པའི་ཕྱིར་རོ། ། ས་བཅུའི་གནས་སྐབས་ཀྱི་ཤེས་པས་ནི། དེ་ཁོ་ནའི་མཚན་མ་བཅུ་ཟད་ཀྱང་མ་མཐོང་བ་དང༌། ཀུན་རྫོབ་ཀྱི་མཚན་མ་གཞན་མཐའ་དག་ཀྱང་མ་མཐོང་མོད་ཀྱི། རང་གི་རང་བཞིན་མྱོང་བ་ནི་ངེས་པར་ཡོད་དོ། ། དེ་ལྟར་ན་ཡང་སྒྲོ་འདོགས་བཟློག་པའི་ནུས་པས། ཡེ་ཤེས་ཀྱི་རབ་ཏུ་དབྱེ་བ་བཅུ་དང༌། མཚན་མ་མེད་པ་ལ་དབང་འབྱོར་པ་དང་མ་འབྱོར་པ་ལ་སོགས་པར་རྣམ་པར་གཞག་གོ ། དེས་ན་དེའི་ཚེ་ཡང་ལོག་པར་སྣང་བ་མཐའ་དག་མ་དག་པས་དེ་ཁོ་ན་རྣམ་པ་ཐམས་ཅད་ནི་མཐོང་བ་མ་ཡིན་ནོ། ། དེས་ན་དེའི་གནས་སྐབས་ན་དེ་ཁོ་ན་ཅུང་ཟད་མཐོང་བ་ཞེས་བྱའོ།

། ཁམས་བསྟན་པའི་དགོས་པ་སྟོན་པ་ནི། སྨྲས་པ་ཞེས་བྱ་བའོ། ། འདིའི་ལན་གྱི་དོན་བསྟན་པ་ནི་བསྟན་པའི་དགོས་པ་བསྡུས་པའི་ཚིགས་སུ་བཅད་པ་གཉིས་ཀྱིས་ངེས་པར་བྱའོ། ། གལ་ཏེ་ཚིགས་སུ་བཅད་པ་གཉིས་ཀྱིས་ནི། མཚན་ཉིད་ཐམས་ཅད་ཀྱིས་སྟོང་པ་དང༌། སངས་རྒྱས་ཀྱི་ཁམས་ཡོད་པར་གསུངས་པ་དག་ཕན་ཚུན་འགལ་བར་བརྩད་པ་དང༌། འགལ་བ་སྤང་བའི་ལན་བཏབ་པར་སྣང་བ་མ་ཡིན་ནམ། བྱིས་པ་ལས་བསྟན་པ་དགོས་པ་མེད་པ་དྲིས་པའི་ལན་དུ་ཇི་ལྟར་འགྱུར་ཞེ་ན། འདི་ལྟར་བསམས་པ་ཡིན་ཏེ། ཁམས་ཞེས་བྱ་བས་སངས་རྒྱས་ཀྱི་ཆོས་རྣམས་སྐྱེ་བའི་རྒྱུའི་རང་བཞིན་གྱི་ཁམས་ནི། ལེའུ་འདིར་བརྗོད་པ་ཡིན་ན། དེའི་རྟོགས་དཀའ་བས་བསྟན་དུ་ཟིན་ཀྱང་ངེས་པར་མི་ནུས་པས་བསྟན་པ་ལ་དགོས་པ་མེད་དོ་ཞེས་རྒོལ་བ་ནི། ཚིགས་སུ་བཅད་པ་དང་པོ་སྟེ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པར་མཚན་ཉིད་ཐམས་ཅད་བཀག་པ་དང་འགལ་བ་སངས་རྒྱས་ཀྱི་ཆོས་སྐྱེད་པའི་རྒྱུ་མཚན་ཡོད་པར་བསྟན་པ་ནི་དོན་མེད་པ་ཡིན་ནོ་ཞེས་བརྩད་པ་ཡིན་ནོ། ། ལན་གྱི་དོན་ཡང་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པར་དོན་དམ་པར་མཚན་ཉིད་ཐམས་ཅད་བཀག་པ་ཡིན་ཡང༌། འདིར་སངས་རྒྱས་ཀྱི་ཆོས་ཀྱི་སྐྱེ་བའི་རྒྱུ་བཤད་པ་དང་མི་འགལ་ཏེ། དེས་ན་དོན་དམ་པའི་མཚན་ཉིད་ཙམ་བདེན་པ་གཉིས་ཀྱི་སྒོ་ནས་བསྟན་ལ། འདིར་ནི་དེར་བསྟན་པའི་མཚན་ཉིད་དེ་ཉིད་ལ་དམིགས་པས་སངས་རྒྱས་ཀྱི་ཆོས་གྲུབ་པའི་རྒྱུ་ཡིན་ནོ་ཞེས། དེར་བརྗོད་པའི་མཚན་ཉིད་དེ་ཉིད་རྒྱུར་བཞག་པ་ཡིན་ནོ།། དེའི་དགོས་པ་ཡང་ཉེས་པ་ལྔ་སྤང་བར་བྱ་བའི་ཕྱིར་རོ་ཞེས་དེ་ལྟར་འགལ་བ་སྤོང་བའོ། ། དེས་ན་འགལ་བར་འགལ་བ་སྤངས་པས་ནི་ཁམས་བསྟན་པའི་དགོས་པ་རབ་ཏུ་བསྒྲུབས་སོ། ། ཚིགས་སུ་བཅད་པ་གཉིས་པོ་དེ་ཉིད་བཤད་པ་ལ། ཡང་དག་མཐའ་ནི་འདུས་བྱས་ཀྱི། ། རྣམ་པ་ཐམས་ཅད་དབེན་པ་སྟེ། ། ཞེས་བྱ་བ་ནི། དོན་དམ་པར་རོ། ། ཀུན་རྫོབ་ཏུ་འདུས་བྱས་ཡོད་དོ་ཞེས་སྟོན་པ་ནི།

ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད་ཅེས་བྱ་བ་སྟེ། གློ་བུར་བའི་མཚན་ཉིད་ཀུན་རྫོབ་ཏུ་ཡོད་པའོ། ། ཉོན་མོངས་སྤྲིན་འདྲ་ཞེས་བྱ་བ་ནི། གློ་བུར་བ་སྟེ། རེས་འགའ་བ་དང་ཁྱད་པར་བྱེད་པ་དང༌། རང་བཞིན་དང་མ་འདྲེས་པའི་ཕྱིར་རོ། ། བྱ་བའོ། ། ལས་ནི་རྨི་ལམ་ལོངས་སྤྱོད་བཞིན་ཞེས་བྱ་བ་ནི། ཕྱིན་ཅི་ལོག་གི་བསྐྱེད་པ་དང༌། ཕྱིན་ཅི་ལོག་གི་དམིགས་པའི་ཕྱིར་རོ། ། ཕུང་པོ་སྒྱུ་མ་སྤྲུལ་པ་བཞིན་ཞེས་བྱ་བ་ནི། རྐྱེན་ལ་ལྟོས་པ་དང་ཡང་དག་པར་མེད་པའི་ཕྱིར་རོ། །དེ་ལྟར་དོན་དམ་པར་ཐམས་ཅད་སྟོང་པ་ཉིད་དང༌། ཀུན་རྫོབ་ཏུ་སྤྲིན་དང་འདྲ་བར་ཡོད་པར་བརྗོད་པས། བདེན་པ་གཉིས་རྣམ་པར་བཞག་པའི་སྒོ་ནས་དོན་དམ་པའི་སྟོང་པ་ཉིད་བསྟན་ཏོ། ། ད་ནི་དེ་ལྟར་བསྟན་པའི་དོན་དམ་པ་དང་ཀུན་རྫོབ་དེ་ཉིད་ལ་དམིགས་ནས་འཕགས་པའི་ཆོས་རབ་ཏུ་འབྱུང་བས་ན་དོན་དམ་པར་སྟོང་པ་ཉིད་དེ་ཡང་རྒྱུ་དེ་ཉིད་དུ་རྣམ་པར་འཇོག་པ་མི་འགལ་བ་སྟོན་པ་ནི། སྔར་ནི་དེ་ལྟར་རྣམ་བཞག་ནས་ཞེས་བྱ་བའོ། ། ཉེས་པ་ལྔ་དག་སྤང་བའི་ཕྱིར་ཞེས་བྱ་བ་ནི། སེམས་བསྐྱེད་པ་དང༌། སྤྱོད་པ་རྗེས་སུ་སྒྲུབ་པ་དང༌། དེ་ཁོ་ན་ཡིད་ལ་བྱེད་པ་དང༌། ཆེད་དུ་བྱ་བ་ཐོབ་པའི་གེགས་ཏེ། བདག་ལ་བརྙས་པ་དང༌། གཞན་ཁྱད་དུ་གསོད་པ་དང༌། མེད་པའི་དོན་སྒྲོ་འདོགས་པ་དང༌། ཡོད་པའི་དོན་ལ་སྐུར་བ་འདེབས་པ་དང༌། བྱམས་པ་ཆེན་པོ་དང་མི་ལྡན་པའོ། ། དེ་ལ་དེ་ཁོ་ན་ཡིད་ལ་བྱེད་པ་ནི་མཐའ་གཉིས་སྤངས་པ་ཡིན་པས། ཤེས་རབ་དང་ཡེ་ཤེས་གཉིས་ཡིན་ཏེ། ཤེས་རབ་ཀྱིས་ཀུན་ནས་ཉོན་མོངས་པའི་དམིགས་པ་རྟོགས་པས། དེ་བཞིན་ཉིད་རྣམ་པར་མི་རྟོག་པར་ཡུལ་དུ་བྱེད་པ་དང༌། ཡེ་ཤེས་ཀྱིས་རྣམ་པར་བྱང་བའི་དམིགས་པ་རྟོགས་པས་ཀུན་རྫོབ་ཏུ་སྒྱུ་མ་ལ་སོགས་པ་ལྟར་ཡོད་པར་ཡུལ་དུ་བྱེད་པའི་ཕྱིར་རོ། ། ཆོས་ལྔ་སྐྱེས་ཕྱིར་དེ་ལས་ནི་སྟེ། རྒྱུ་དེས། བྱང་ཆུབ་ཏུ་སེམས་བསྐྱེད་པས་ཁ་ན་མ་ཐོ་བ་མེད་པ་ཡིན་ཏེ།

བདག་ཉིད་སྨད་པར་བྱ་བ་མ་ཡིན་པས། སྐྱོན་མེད་པར་གྲུབ་བའི་ཕྱིར་རོ། ། མཚུངས་ལྟ་ཞེས་བྱ་བ་ནི་བདག་དང་གཞན་མཉམ་པར་བལྟ་བ་སྟེ། དེས་ན་གཞན་ཁྱད་དུ་གསོད་པ་ལ་སོགས་པར་ཉེས་པར་སྒྲུབ་པ་མེད་དོ། ། ཤེས་རབ་དང་ཡེ་ཤེས་ཀྱིས་ནི་སྐྱོན་མེད་ཡོན་ཏན་ལྡན་པ་དང་ཞེས་བྱ་བ་དེ་ལྟར་ངེས་པའོ། ། བྱམས་པ་ཆེན་པོས་ནི། བདག་དང་སེམས་ཅན་མཚུངས་བྱས་ཏེ་ཞེས་བྱ་བའོ། ། དེ་ལྟར་བཟློག་པ་ལྔས་སངས་རྒྱས་འཐོབ་བོ། ། ཚིགས་སུ་བཅད་པ་དང་པོ་ཞེས་བྱ་བ་ནི་ཁམས་ཀྱི་སྐབས་ལ་ལྟོས་པའི་དང་པོ་སྟེ། རྫོགས་སངས་རྒྱས་སྐུ་ནི་འཕྲོ་ཕྱིར་དང་ཞེས་བྱ་བའོ། ། དེའི་དོན་ནི་དེ་བཞིན་གཤེགས་པའི་སྙིང་པོ་སྟེ། དེའི་བཤད་པ་རྫོགས་སོ། ཁམས་ཀྱི་སྐབས་སོ། ། ། ། ག༣ བྱང་ཆུབ་ཀྱི་སྐབས་བཤད་པ། བྱང་ཆུབ་ནི་རྣམ་བཞག་རྣམ་པ་བརྒྱད་བསྟན་པ་དང༌། བཤད་པས་སོ། ། དེ་ལ་དང་པོ་བསྟན་པ་ནི། དག་ཐོབ་ཅེས་བྱ་བ་ལ་སོགས་པའོ། ། གློ་བུར་གྱི་སྒྲིབ་པ་དེ་ཉིད་རྣམ་པར་དག་པ་ནི་དག་པ་སྟེ། ངོ་བོ་ཉིད་དོ། ། དག་པའི་གནས་སྐབས་དེ་ཐོབ་པར་བྱེད་པ་ནི་ཐོབ་པ་སྟེ། རྒྱུའོ། ། སྒྲིབ་པ་གཉིས་དང་བྲལ་བ་ནི་བྲལ་བ་སྟེ། ཐོབ་པར་བྱེད་པའི་རྒྱུ་དེས་ཐོབ་པར་བྱ་བའི་འབྲས་བུའི་མཚན་ཉིད་དོ། ། རང་བཞིན་གྱིས་དག་པ་དེ་ཉིད་གློ་བུར་གྱི་སྒྲིབ་པ་དང་བྲལ་བ་ནི་ངོ་བོ་ཉིད་ཡིན་ནོ། ། དེ་ནི་དག་པ་གཉིས་ཀའི་རང་བཞིན་ཏེ་སྔ་ན་གཏན་མེད་པའི་དག་པ་སྐྱེས་པ་ནི་མ་ཡིན་ནོ། ། འོ་ན་ཐོབ་པར་བྱེད་པའི་ལམ་གྱི་འབྲས་བུའི་མཚན་ཉིད་མི་རུང་རོ་སྙ་ན། གློ་བུར་གྱི་སྒྲིབ་པ་དང༌། བྲལ་བའི་ཆ་ནི་ལམ་གྱི་དགོས་པ་ཡིན་པར་སྟོན་པས་འབྲས་བུར་བཞག་སྟེ། དེ་ནི་དག་པ་ཞེས་བྱ་བའི་ངོ་བོ་ཉིད་དང༌། བྲལ་བ་ཞེས་བྱ་བ་འབྲས་བུའི་དོན་གྱིས་ཁྱད་པར་རོ། ། རང་དང་གཞན་གྱི་དོན་རབ་ཏུ་གྲུབ་པ་ནི་ལས་ཏེ། ངོ་བོ་ཉིད་དེ་ཡོད་ན་རང་གི་དོན་ཕུན་སུམ་ཚོགས་པར་ཡང་རྣམ་པར་འཇོག་པ་དང༌། གཞན་གྱི་དོན་ཕུན་སུམ་ཚོགས་པ་ཡང་སྐྱེ་བས་རྣམ་པར་གཞག་པ་དང༌།

བསྐྱེད་པར་བྱ་བ་དེ་རྣམ་པར་འཇོག་པ་དང་བསྐྱེད་པ་ནི་ལས་ཏེ་བྱེད་པའོ། ། ཡང་ན་དང་པོ་གནས་གྱུར་པ་ལ་བརྟེན་ནས། དེའི་འོག་ཏུ་རང་གི་དོན་ཕུན་སུམ་ཚོགས་པ་འགྲུབ་པར་གྱུར་པ་དང་པོའི་བསྐྱེད་པར་བྱ་བ་ཡང་ཡིན་ནོ། ། འོན་ཀྱང་གནས་དང་པོ་གྱུར་པ་ཉིད་ན་རང་གི་དོན་དེ་མ་ཚང་བ་མེད་པར་རྣམ་པར་གནས་པས། གནས་གྱུར་པ་ནི་བསྐྱེད་པར་བྱེད་པར་མི་འདོད་ཀྱི། དེ་ལ་བརྟེན་ནས་དེར་རྣམ་པར་འཇོག་གོ ། རང་གི་དོན་ནི་རྣམ་པར་གཞག་པར་བྱ་བ་ཡིན་པས་ལས་སུ་འཐད་དོ། ། གང་ལ་བརྟེན་ནས་རང་གི་དོན་ཕུན་སུམ་ཚོགས་པ་གྲུབ་པར་རྣམ་པར་འཇོག་པ་དང༌། གཞན་གྱི་དོན་ཕུན་སུམ་ཚོགས་པ་གྲུབ་པ་ཉིད་རབ་ཏུ་སྐྱེ་བའི་རྟེན་དེ་ནི་ཡོན་ཏན་ཡིན་ཏེ། དེ་དང་གནས་གྱུར་པ་ལྡན་པས་ལྡན་པའི་དོན་ཏོ། །ཟབ་པ་ཆོས་སྐུ་དང༌། རྒྱ་ཆེ་བ་ལོངས་སྤྱོད་རྫོགས་པ་སྟེ། ཤེས་བྱའི་རྣམ་པ་ཐམས་ཅད་མཁྱེན་པའམ། སྟོབས་ལ་སོགས་པ་ཡོན་ཏན་རྒྱ་ཆེ་བ་དམ་པའི་རྟེན་ཡིན་པས་སོ། ། བདག་ཉིད་ཆེན་པོ་ནི་སྤྲུལ་པ་སྟེ། གཞན་གྱི་དོན་འབའ་ཞིག་སྒྲུབ་པའི་ཕྱིར་རོ། ། དེ་ནི་འཇུག་པའོ། ། དེ་ཉིད་ཀྱི་ཁྱད་པར་བརྟག་པ་ནི། ཇི་སྲིད་དུས་ཞེས་བྱ་བ་དང༌། ཕྱིན་ཅི་མ་ལོག་པ་ཇི་ལྟ་ཉིད་ཅེས་བྱ་བའོ། ། འདིར་གནས་ཡོངས་སུ་གྱུར་པ་ཉིད་ཀྱིས་སྒྲུབ་པར་བྱ་བའི་འབྲས་བུ་དང༌། ལས་གཉིས་ནི་མེད་དེ། རང་དང་གཞན་གྱི་དོན་གྲུབ་པ་ཙམ་ཞིག་ནི་ལས་ཡིན་ལ། དེ་ལས་གཞན་པའི་འབྲས་བུ་ཡང་མེད་པས་སོ། ། གཞན་དག་ཏུ་ནི། གཙོ་བོར་གྱུར་པ་དུས་ཕྱིས་རབ་ཏུ་གྲུབ་པར་བྱ་བ་ལ་ནི་འབྲས་བུར་འཇོག་ལ། དེའི་ཚེ་ཉིད་རབ་ཏུ་གྲུབ་པ་གཙོ་བོར་གྱུར་པ་ལ་ཕན་པའི་ཡན་ལག་ནི་ལས་སུ་འཇོག་གོ ། མདོར་བསྟན་པའི་དོན་ཏོ། ། ངོ་བོ་དང་རྒྱུའི་དོན་འཆད་པ་ནི་ཚིགས་སུ་བཅད་པ་འདི་ལ་དོན་ལྔས་སྟོན་ཏེ། ཡེ་ཤེས་དང་སྤངས་པ་དང༌། དེ་གཉིས་ལ་བརྟེན་པའི་ཡོན་ཏན་དང༌། དེ་མངོན་དུ་བྱེད་པའི་གེགས་སྒྲིབ་པ་དང༌། དེ་མངོན་དུ་བྱེད་པའི་རྒྱུ་སྒྲིབ་པའི་གཉེན་པོའོ།

། དེ་ལ་དང་པོ་བཞིས་ནི་ངོ་བོ་བསྟན་ལ། ཐ་མས་ནི་རྒྱུ་བསྟན་ཏོ། ། དེ་ཡང་རང་བཞིན་འོད་གསལ་ཞེས་བརྗོད་གང་ཡིན་ཉི་བཞིན་གྱུར་པ་ནི་སངས་རྒྱས་ཉིད་ཅེས་བྱ་བ་དང༌། རང་བཞིན་འོད་གསལ་ཞེས་བརྗོད་གང་ཡིན་མཁའ་བཞིན་གྱུར་པ་ནི་སངས་རྒྱས་ཉིད་ཅེས་བྱ་བ་དང༌། རང་བཞིན་འོད་གསལ་ཞེས་བརྗོད་གང་ཡིན་ཉི་དང་མཁའ་བཞིན་གྱུར་པ་དེ། དྲི་མེད་སངས་རྒྱས་ཡོན་ཏན་ཀུན་ལྡན་རྟག་བརྟན་གཡུང་དྲུང་གི་ཆོས་དང་ལྡན་པ་ནི་སངས་རྒྱས་ཉིད་ཅེས་བྱ་བ་དང༌། རང་བཞིན་འོད་གསལ་ཞེས་བརྗོད་པ་གང་ཡིན་ཉོན་མོངས་ཤེས་བྱའི་སྤྲིན་ཚོགས་སྟུག་པོས་བསྒྲིབས་པ་ཡིས་ནི་སྒྲིབ་གྱུར་པ། ། དེ་ཉིད་ཉི་དང་མཁའ་བཞིན་གྱུར་ཏེ་དྲི་མེད་སངས་རྒྱས་ཡོན་ཀུན་ལྡན་རྟག་བརྟན་གཡུང་དྲུང་ནི་སངས་རྒྱས་ཉིད་དོ་ཞེས་བྱ་བ་ནས། ཡེ་ཤེས་དང༌། སྤངས་པ་དང༌། དེ་ལ་བརྟེན་པའི་ཡོན་ཏན་དང༌། དེ་ཡང་སྔ་ན་མེད་པ་སྐྱེས་པ་ནི་མ་ཡིན་གྱི་སྔོན་སྒྲིབ་པ་དང་བཅས་པའི་གནས་སྐབས་ན་ཡོད་པ་ཉིད་བརྗོད་པས་ནི་ངོ་བོ་བསྟན་ཏོ། ། དེའི་རྒྱུ་ནི་དེ་ནི་ཆོས་ལ་མི་རྟོག་པའི་ཡེ་ཤེས་དང༌། དེའི་རྗེས་ལ་ཐོབ་པ་རྣམ་འབྱེད་ཡེ་ཤེས་ཏེ་མི་རྟོག་པའི་ཡུལ་རྣམ་པར་དཔྱོད་པའི་ཡེ་ཤེས་ལ་བརྟེན་ནས་ཐོབ་བོ། ། སངས་རྒྱས་ཉིད་ནི་དབྱེར་མེད་པ། དག་པའི་ཆོས་ཀྱིས་རབ་ཕྱེ་བ་ཞེས་བྱ་བ་ནི། དེ་བཞིན་ཉིད་དང་རྣམ་པར་དབྱེར་མེད་པ༑ དྲི་མས་རང་བཞིན་གྱིས་མ་གོས་པས་དག་པ་སྟེ། སྤངས་པ་དང་ཡེ་ཤེས་དང་དེ་ལ་བརྟེན་པའི་ཡོན་ཏན་གྱིས་རབ་ཏུ་ཕྱེ་བའོ། ། དེ་ཉིད་ནི་མཁའ་བཞིན་ཏེ་ཞེས་བྱ་བས་གསལ་བར་བྱེད་དོ། ། རྣམ་པར་དག་པའི་ངོ་བོ་ཉིད་དུ་བཞག་པ་དེ་ལས། བྲལ་བའི་མཚན་ཉིད་ལམ་གྱི་འབྲས་བུར་བཞག་པ་དེའི་ཁྱད་པར་བསྟན་པའི་ཕྱིར། རྣམ་པར་དག་པ་ནི་ཞེས་བྱ་བ་སྨོས་སོ། ། འདིའི་དོན་ནི་རང་བཞིན་དང་དྲི་མ་སྤངས་པའི་རྣམ་པར་དག་པ་གཉིས་ཀ་བསྡོམས་པ་ནི་ངོ་བོ་ཡིན་ནོ་ཞེས་བྱ་བའོ། ། དེ་ཡང་དྲི་མ་མཐའ་དག་དང་བྲལ་བའི་ཕྱིར་རོ་ཞེས་བྱ་བའི་བར་གྱིས་བསྟན་ཏོ།

། དེའི་ཕྱོགས་གཅིག་དྲི་མ་མེད་པའི་རྣམ་པར་དག་པའི་ཆ་ནས་ལམ་གྱི་འབྲས་བུའི་མཚན་ཉིད་དུ་སྟོན་པ་ནི། དེ་ལ་དྲི་མ་མེད་པའི་རྣམ་པར་དག་པ་ཞེས་བྱ་བའོ། ། ཚིགས་སུ་བཅད་པ་འདི་གཉིས་ཀྱིས་ནི་རྣམ་པར་མི་རྟོག་པ་དང་རྗེས་ཐོབ་ཀྱི་འབྲས་བུ་ཉོན་མོངས་པ་དག་པས། དེ་ལ་ལྡོག་པའི་ཆོས་དང་ལྡན་པ་དང༌། ཤེས་བྱའི་སྒྲིབ་པ་དག་པས་དེ་ལས་ལྡོག་པའི་ཆོས་ཀྱི་སྐུ་ཐོབ་པ་གཉིས་སྟོན་ཏོ། ། འདིར་རང་བཞིན་གྱི་རྣམ་པར་དག་པ་དང༌། རང་བཞིན་དུ་གནས་པའི་ཡོན་ཏན་དེ་ལ་བརྟེན་པ་ནི་འབྲས་བུར་མི་འཇོག་གི་ངོ་བོ་ཙམ་དུ་འཇོག་ལ། སྤངས་པས་རབ་ཏུ་ཕྱེ་བའི་དག་པ་ དང༌། དེ་ལ་བརྟེན་པའི་ཡོན་ཏན་ནི་བྲལ་བའི་འབྲས་བུ་ཞེས་བརྗོད་པ་ཡིན་ནོ། ། དེས་ན་ཡོན་ཏན་ཡང་བྲལ་བ་དང་ལྷན་ཅིག་དབྱེར་མེད་པས་བྲལ་བ་ཁོ་ན་ཡིན་པས་མི་འགལ་ལོ། ། ཉོན་མོངས་པ་དག་པ་ཡང་རྣམ་པ་གསུམ་གྱིས་སྟོན་ཏེ། འདོད་ཆགས་སྤངས་ནས་བསམ་གཏན་ཐོབ་པ་དང༌།

 ཞེ་སྡང་སྤངས་ནས་བྱམས་པ་དང་སྙིང་རྗེ་ཐོབ་པ་དང༌། གཏི་མུག་སྤངས་ནས་ཤེས་རབ་ཀྱི་སྣང་བ་ཐོབ་པ་རྣམས། ཆུ་མཚོ་དང་ཟླ་བ་དང༌། ཉི་མ་གསུམ་གྱིས་རིམ་གྱིས་བསྟན་པའོ། ། དེ་ལྟར་ཉོན་མོངས་པ་སྤངས་ནས་དེ་དང་འགལ་བའི་གཉེན་པོ་རབ་ཏུ་གྲུབ་པ་ནི་ཉོན་མོངས་པ་སྤངས་པའོ། ། ཤེས་བྱའི་སྒྲིབ་པ་སྤངས་ནས་ཆོས་ཀྱི་སྐུ་ཐོབ་པ་ཞེས་བྱ་བ་ནི། དེ་ལ་བརྟེན་པའི་གཟུགས་སྐུ་ཐོབ་པ་ཡང་དོན་གྱིས་རྟོགས་པའོ། ། དེས་ན་སྐུ་གསུམ་ཐོབ་པ་བསྟན་ཏོ། ། དེ་ཡང༌། ཐུབ་པ་ཁྱུ་མཆོག་དང༌། སྦྲང་རྩི་དང་སྙིང་པོ་དང༌། གསེར་གྱི་དཔེ་བཞིས་ནི་ཆོས་ཀྱི་སྐུ་ཐོབ་པ་བསྟན་ཏོ། ། ཐུབ་པ་ཁྱུ་མཆོག་གིས་ནི་ཤེས་བྱའི་སྒྲིབ་པ་རྣམ་པར་དག་པའི་རང་བཞིན་སྤངས་པ་སྟན་ ཏོ། ། སྦྲང་རྩི་སྙིང་པོས་ནི་ཡེ་ཤེས་གཉིས་པོ་ཇི་ལྟ་བ་དང་ཇི་སྙེད་པ་ཤེས་པ་བསྟན་ཏེ། ཤིན་ཏུ་ཞིམ་པའི་ཆོས་ཀྱི་རོ་སྟེར་བ་དང༌། ཤེས་བྱ་མཐའ་དག་ཤེས་པའི་སྒྲིབ་པ་དང་བྲལ་བས་སོ། ། གསེར་གྱིས་ནི་དེ་བཞིན་ཉིད་རང་བཞིན་གྱིས་དག་པ་ཡོངས་སུ་གྱུར་པ་བསྟན་ཏོ། ། དེ་ནི་ཆོས་སྐུའོ། ། རིགས་ནི་གཉིས་ཏེ་རང་བཞིན་དུ་གནས་པ་དང༌། བསྒྲུབས་པ་ལས་གྱུར་པའོ། ། དེ་ལ་རང་བཞིན་དུ་གནས་པ་ནི་སྟོང་པ་ཉིད་ཡིན་ཏེ། དེ་ནི་སྐྱེས་བུའི་བྱེད་པས་མ་བསྒྲུབས་པར་ཆོས་ཉིད་དུ་གྲུབ་པའི་ཕྱིར་རོ། ། དེའང་སངས་རྒྱས་ཀྱི་ཆོས་བསྐྱེད་པའི་ནུས་པ་དང་ལྡན་པས་རིགས་སུ་བཞག་ཀྱང་དེ་བཞིན་ཉིད་ཁོ་ན་ཡིན་ནོ། ། དེས་ན་བསྒྲུབས་པ་ལས་གྱུར་པའི་དགེ་བའི་བག་ཆགས་ཉིད་སངས་རྒྱས་པ་ན་ཡོངས་སུ་གྱུར་ནས་གནས་པ་ནི་ལོངས་སྤྱོད་རྫོགས་པ་དང་སྤྲུལ་པ་ཡིན་པས་ན། གཏེར་དང་ལྗོན་ཤིང་གི་དཔེས་བསྟན་ཏོ། ། ཡོན་ཏན་གྱི་ཆོས་ཀྱིས་གཞན་གྱི་དབུལ་བ་སེལ་བ་དང༌། རྣམ་པར་གྲོལ་བའི་འབྲས་བུ་གཞན་ལ་སྨིན་པར་བྱེད་པའི་ཕྱིར་རོ། ། སྐུ་གསུམ་པོ་དེ་ཉིད། སྔོན་གྱི་རིགས་གཉིས་ལ་ཡོད་པའི་ནུས་པ་གསུམ་གྱི་ཡུལ་དུ་བཞག་པས། མདོར་བསྡུས་པ་ནི་རིན་པོ་ཆེའི་སྐུ་དང༌།

ས་བདག་དང༌། གསེར་གྱི་དཔེ་གསུམ་གྱིས་བསྟན་ཏོ། ། དེ་ལྟར་རྣམ་པར་གཞག་པ་ཙམ་གྱིས་དཔེ་ཐ་དད་པས་དོན་གཞན་དུ་བརྗོད་པར་ཟད་ཀྱི། དོན་ནི་དེ་བཞིན་ཉིད་གྱུར་པ་ཁོ་ན་སྤངས་པའི་རང་བཞིན་རྟོགས་པའི་ཆོས་ཉིད་ཡིན་ལ། དེ་ཉིད་ཆོས་ཉིད་དུ་གནས་པའི་རིགས་ཡོངས་སུ་གྱུར་པ་ཡང་ཡིན་ནོ། ། ལས་ཀྱི་དབང་དུ་བྱས་ཏེ། དེའི་ལས་ཞེས་བྱ་བ་ནི། ཡེ་ཤེས་གཉིས་པོའི་ལས་སོ། ། གལ་ཏེ་གནས་གྱུར་པའི་ལས་བརྗོད་པར་བྱ་བ་མ་ཡིན་ནམ། ཡེ་ཤེས་ཀྱི་ལས་ཡིན་ན་ཡེ་ཤེས་དེའི་འབྲས་བུར་བརྗོད་པ་དང་ཁྱད་པར་ཅི་ཡོད་ཅེ་ན། གནས་འགྱུར་པ་ཉིད་ཀྱི་ལས་སུ་སྟོན་པས་ཡེ་ཤེས་ཀྱི་འབྲས་བུར་བཞག་པ་དང༌། ཁྱད་པར་ཡོད་ལ། ཡེ་ཤེས་ཀྱི་འབྲས་བུའི་ལས་དེ་ཉིད་ཡེ་ཤེས་ཀྱི་ལས་སུ་ཡང་འགྱུར་བས་གནས་གྱུར་པའི་ལས་སུ་བསྒྲུབས་པ་ན་ཡེ་ཤེས་ཀྱི་ལས་སུ་བརྗོད་པས་དེ་ལྟར་སྟོན་པ་ཡང་མི་འགལ་ལོ། ། གནས་གྱུར་པའི་ལས་ནི་བརྒྱུད་ནས་ཡེ་ཤེས་ཀྱི་ལས་སུ་འགྱུར་བས་ན། འབྲས་བུ་གནས་གྱུར་དེའི་ལས་ནི་ཡེ་ཤེས་ཀྱི་ཡང་ལས་ཡིན་པས་དེའི་ལས་ཞེས་བརྗོད་དོ། ། དེ་ལ་རྣམ་པར་མི་རྟོག་པའི་ཡེ་ཤེས་ཀྱི་འབྲས་བུའི་ལས་ནི་རང་གི་དོན་གྲུབ་པ་ཡིན་ལ། དག་པའི་འཇིག་རྟེན་པའི་ཡེ་ཤེས་ཀྱི་འབྲས་བུའི་ལས་ནི། གཞན་གྱི་དོན་གྲུབ་པའོ། ། རང་གི་དོན་གྱི་སྒྲུབ་བྱེད་ནི་ཆོས་ཀྱི་སྐུ་ཡིན་ལ། གཞན་གྱི་དོན་གྱི་སྒྲུབ་བྱེད་ནི་གཟུགས་ཀྱི་སྐུ་ཡིན་ནོ། ། ཞེས་སྟོན་པ་ནི། དེ་ལ་རང་དང་གཞན་གྱི་དོན་ཕུན་སུམ་ཚོགས་པ་གང་ཞེ་ན་ཞེས་བྱ་བ་སྟེ། དེ་ལྟ་ན་དེའི་བསྒྲུབ་བྱ་ནི་ལས་སུ་གྲུབ་པའོ། ། སྐུ་གསུམ་པོ་དེ་ཉིད་ནི་འབྲས་བུའི་དོན་དུ་བརྗོད་མ་ཐག་པ་ཁོ་ནའོ། ། རང་དང་གཞན་གྱི་དོན་ཆོས་སྐུ་དང་གཟུགས་སྐུས་རབ་ཏུ་གྲུབ་པར་གནས་པར་དེ་ལ་ལས་ཀྱི་དོན་དུ་རྣམ་པར་བཞག་པ་ལས་བརྩམས་པའི་ཚིགས་སུ་བཅད་པའོ། ། ཆོས་སྐུ་ལ་གསུམ་སྟེ། སྤངས་པ་དང༌། ཡེ་ཤེས་དང༌། དེ་གཉིས་ལ་བརྟེན་པའི་ཡོན་ཏན་ནོ།

། དེ་ལ་ཟག་པ་མེད་པ་ནི་སྤངས་པའོ། ཁྱབ་པ་ནི་ཡེ་ཤེས་སོ། ། འཇིགས་མེད་ཆོས་ཅན་ཏེ་ཞེས་བྱ་བ་ནི། གཉིས་ཀའི་ཐུན་མོང་གི་རང་བཞིན་ཏེ། འདིས་ནི་སྤངས་པ་དང་ཡེ་ཤེས་བསྟན་ཏོ། ། དེ་གཉིས་ལ་བརྟེན་པའི་ཡོན་ཏན་ནི། བརྟན་ཞི་རྟག་པ་འཕོ་མེད་ཅེས་བྱ་བའོ། ། གཟུགས་སྐུ་གཉིས་པོ་སྟོན་པ་ནི་གནས་ཞེས་བྱ་བ་སྟེ། གཞན་གྱི་དོན་གྲུབ་པའི་གནས་སོ། ། དེ་ཉིད་གསལ་བར་བྱེད་པ་ནི་དེ་བཞིན་གཤེགས་པ་མཁའ་བཞིན་ཞེས་བྱ་བ་ལ་སོགས་པའོ། ། རྣམ་གཉིས་རྣམ་གཅིག་ཞེས་བྱ་བ་ནི། ཟག་པ་མེད་པ་དང་ཁྱབ་པའི་རྣམ་པ་གཉིས་ནི་རིམ་པ་བཞིན་རྣམ་པར་གྲོལ་བ་དང༌། ཆོས་སྐུའི་རྣམ་པ་གཉིས་ཡིན་ལ། འཇིག་མེད་ཀྱི་རྣམ་པ་གཅིག་ནི་གཉིས་ཀའི་ཐུན་མོང་བ་ཡི་དོན་ཏོ། ། མྱགས་པ་ནི་དམན་པའི་རང་བཞིན་ཐོབ་པ་སྟེ། རྒ་བའོ། ། རྣམ་འགྱུར་ནི་ཉོན་མོངས་པའི་བག་ཆགས་ཀྱིས་ཀུན་ཏུ་སྤྱོད་པ་བསྟེན་པའོ། ། ཆད་པ་ནི་སྔོན་གྱི་མཐའ་ཆད་པ་སྟེ་སྐྱེ་བའོ། ། འཕོ་བ་ནི་སྲིད་པ་གཞན་དུ་འགྲོ་བ་སྟེ་འཆི་བའོ། ། དྲི་མེད་ཤེས་ཏེ་ཞེས་བྱ་བ་ནི་གནས་ཞེས་བྱ་བ་འཆད་པས་གཟུགས་སྐུ་སྟོན་པའོ། ། དེས་ན་གཟུགས་སྐུ་གཞན་དོན་གྱི་སྒྲུབ་བྱེད་དུ་བརྗོད་པ་ན་དེས་བསྒྲུབ་པར་བྱ་བའི་ལས་གོ་བར་བྱས་པ་ཡིན་ནོ། ། དེ་བཞིན་དུ་ཡེ་ཤེས་དང་སྤངས་པ་དང༌། དེ་ལ་བརྟེན་པའི་ཡོན་ཏན་རང་གི་དོན་སྒྲུབ་པ་ཆོས་སྐུའི་རང་བཞིན་དུ་བརྗོད་པས་དེའི་སྒྲུབ་པར་བྱ་བ་རང་དོན་ལས་སུ་བསྟན་པར་འགྱུར་ཏེ། དེ་ལྟར་ན་སྐུ་གསུམ་བསྟན་པ་ལས་སྟོན་པའོ། ། སངས་རྒྱས་ནམ་མཁའི་མཚན་ཉིད་དེ་ཞེས་བྱ་བ་ནི་ཐུན་མོང་མ་ཡིན་པའི་ཆོས་དང་ལྡན་པའོ། ། ཆོས་དེ་ཡང་གང་ཞེ་ན་དོན་དམ་པའི་ཡོན་ཏན་ཡིན་གྱི། མཚན་དང་དཔེ་བྱད་ནི་མ་ཡིན་གྱི་ཞེས་སྟོན་པ་ནི། དེ་བཞིན་གཤེགས་པ་རྣམས་ཀྱི་ཞེས་བྱ་བའོ། ། ཚིགས་སུ་བཅད་པ་འདིས་ནི་དོན་དམ་པའི་ཡོན་ཏན་གཉིས་སྟོན་ཏེ། སྤངས་པས་རབ་ཏུ་ཕྱེ་བ་དང༌། རང་བཞིན་དུ་གནས་པའོ། ། དང་པོ་ཡང་ལྔ་སྟེ།

ཟབ་པའི་ཁྱད་པར་དང༌། རྟག་པའི་ཁྱད་པར་དང༌། བདེ་བའི་ཁྱད་པར་དང༌། ཡེ་ཤེས་ཀྱི་ཁྱད་པར་དང༌། སྤངས་པའི་ཁྱད་པར་རོ། ། དེ་ལ་བསམ་མེད་ཅེས་བྱ་བ་ནི་དང་པོའོ། ། རྟག་བརྟན་ཞི་བ་གཡུང་དྲུང་ནི་རྟག་པའོ། ། རབ་ཞི་ནི་སྡུག་བསྔལ་ཞི་བ་སྟེ་བདེ་བའོ། ཁྱབ་པ་ནི་ཇི་སྙེད་པ་ཤེས་པ། རྟོག་བྲལ་ནི་ཇི་ལྟ་བ་ཤེས་པ་སྟེ། དེ་གཉིས་ནི་ཡེ་ཤེས་སོ། ། ནམ་མཁའ་བཞིན། ཆགས་མེད་ཀུན་ཏུ་ཐོགས་མེད་རྩུབ་རེག་སྤངས་ཞེས་བྱ་བ་ནི། ཉོན་མོངས་པ་དང་ཤེས་བྱ་དང་སྙོམས་པར་འཇུག་པའི་སྒྲིབ་པ་གསུམ་དང་བྲལ་བ་སྟེ། སྤངས་པའི་ཁྱད་པར་རོ། ། རང་བཞིན་དུ་གནས་པ་ཡང༌། རྣམ་པ་བཞི་སྟེ། མངོན་དུ་བྱར་མེད་པ་དང་རྟགས་ལས་དཔག་ཏུ་མེད་པ་དང༌། རྣམ་པར་དག་པའི་ཡོན་ཏན་གྱི་རང་བཞིན་དང༌། དྲི་མ་མེད་པའི་སྤངས་པའི་རང་བཞིན་ཏེ། དེ་ཡང་བལྟར་མེད་པ་དང་གཟུང་དུ་མེད་པ་དང་དགེ་བ་དང༌། སངས་རྒྱས་དྲི་མ་མེད་ཅེས་བྱ་བས་བསྟན་ཏོ། ། ནམ་མཁའ་ལྟ་བུ་ཞེས་པ་ནི་ཐུན་མོང་མ་ཡིན་པའོ། ། འདུས་མ་བྱས་པ་ནི་རྟག་པའོ། ། ཐབས་ཆེན་པོ་ནི་དགེ་བ་སྒྲུབ་པ་ལ་མཁས་པའོ། ། སྙིང་རྗེ་ནི་སེམས་ཅན་ལ་བརྩེ་བའོ། ། ཡེ་ཤེས་ནི་ཤེས་བྱ་ཤེས་པའོ། ། དེ་གསུམ་ཉིད་ནི་ཡོངས་སུ་སྦྱོང་བའི་ཁྱད་པར་ཏེ། དག་པར་བྱེད་པའི་ཐབས་ཀྱི་རྣམ་པའོ། ། འདིར་ཆོས་ཀྱི་སྐུ་ནི་མཚན་ཉིད་ལྔ་དང་ཡོན་ཏན་ལྔས་སྟོན་ཏོ། ། དང་པོ་ནི་འདུས་མ་བྱས་པ་དང༌། ཐ་མི་དད་པ་དང༌། ཕྱིན་ཅི་མ་ལོག་པ་དང༌། སྒྲིབ་པ་དག་པ་དང༌། རང་བཞིན་གྱིས་འོད་གསལ་བ་བའོ། ། འོད་གསལ་བ་ཡང་རྣམ་པ་གསུམ་གྱིས་ཏེ། རང་བཞིན་གྱིས་སྒྲིབ་པ་མེད་པ་དང༌། དམིགས་པར་བྱ་བ་མ་ཡིན་པ་དང༌། དམིགས་པར་བྱ་བའོ། ། དེ་ཡང་ཐོག་མ་དབུས་མཐའ་མེད་ཅིང་རྣམ་དབྱེར་མེད། ། ཅེས་བྱ་བའི་ཚིགས་སུ་བཅད་པ་གཅིག་གིས་བསྟན་ཏོ། ། ཡོན་ཏན་ལྔ་ནི་རྒྱ་ཆེ་བ་དང༌། གྲངས་མང་བ་དང༌། རྟོགས་པར་དཀའ་བ་དང༌། ཐུན་མོང་མ་ཡིན་པ་དང༌། དག་པའི་མཐར་ཕྱིན་པ་སྟེ། གཞལ་མེད་ཅེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་བསྟན་ཏོ།

། ལོངས་སྤྱོད་རྫོགས་པ་ཡང་མཚན་ཉིད་ལྔས་སྟོན་ཏོ། ། གསུང་བརྗོད་པ་རྒྱུན་མི་འཆད་པ་དང༌། སྐུ་སྣང་བ་རྒྱུན་མི་འཆད་པ་དང༌། མཛད་པ་སྒྲུབ་པ་རྒྱུན་མི་འཆད་པ་ དང༌། དེ་རྣམས་ལ་ལྷུན་གྱིས་གྲུབ་པར་འཇུག་པ་དང༌། སྐུ་དང་གསུང་དང་མཛད་པ་དུ་མར་སྟོན་ཀྱང་དེའི་རང་བཞིན་དང་བྲལ་བའོ། ། དེ་ཡང་སྣ་ཚོགས་དམ་ཆོས་འོད་ཟེར་མངའ་བའི་སྐུར་ཞེས་བྱ་བ་ནི་དང་པོ་དང་གཉིས་པ་བསྟན་ཏེ། གསུང་གི་ཁྱད་པར་དང་ལྡན་པའི་སྐུ་མཛད་པ་པོར་བསྟན་པས་སོ། ། འགྲོ་བའི་རྣམ་གྲོལ་དོན་གྲུབ་ལ་བརྩོན་པ་ཞེས་བྱ་བས་ནི་གསུང༌། མཛད་པ་པའོ། ། དེ་ཡང་ལྷུན་གྱིས་གྲུབ་པ་ནི། མཛད་ལ་ཡི་བཞིན་ནོར་བུའི་རྒྱལ་བཞིན་ཏེ་ཞེས་བྱ་བས་བསྟན་ཏོ། ། སྣ་ཚོགས་དངོས་དང་དེ་ཡི་རང་བཞིན་མིན་བྱ་བས་ནི་ཐ་མ་བསྟན་ཏོ། ། སྤྲུལ་པའི་སྐུ་ནི་འབྲས་བུ་རྣམ་པ་གསུམ་པོ། འདུན་པ་དང་སྨིན་པ་དང༌། རྣམ་པར་གྲོལ་བའི་རྒྱུ་ཡིན་པར་བསྟན་ཏོ། ། ཆོས་སྐུའི་བཤད་པ་ནི་གསལ་ལོ། ། ལོངས་སྤྱོད་རྫོགས་པའི་བཤད་པ་ལས། ། སྣ་ཚོགས་ཆོས་ལ་རྫོགས་ལོངས་ སྤྱོད། ། རང་བཞིན་ཆོས་ནི་སྣང་ཕྱིར་དང༌། ། ཞེས་བྱ་བས་ནི། གསུངས་པ་དང་སྣང་བ་རྒྱུན་མི་འཆད་པ་གཉིས་བསྟན་ཏེ། ཆོས་སྣ་ཚོགས་ལ་རྫོགས་པར་ལོངས་སྤྱོད་པས་ཏེ། སྤྱོད་པ་པོའི་རང་བཞིན་གྱི་ཆོས་ཏེ། འབྲུ་མང་པོ་པའི་བསྡུ་བས་ཆོས་དང་ལྡན་པའི་སྐུ་སྣང་བའི་ཕྱིར་རོ། ། ཞེས་བྱ་བའི་དོན་ཏོ། ། ཐུགས་རྗེ་དག་པའི་རྒྱུ་མཐུན་པ། འགྲོ་དོན་རྒྱུན་མི་འཆད་ཕྱིར་དང༌། ཞེས་བྱ་བ་ནི་མཛད་པ་སྒྲུབ་པ་རྒྱུན་མི་འཆད་པར་བསྟན་ཏོ། ། རྣམ་པར་རྟོག་མེད་ལྷུན་གྲུབ་པར། ། འདོད་པ་ཇི་བཞིན་ཡོངས་སྐོང་ཕྱིར། ། ཞེས་བྱ་བས་ནི་དེ་གསུམ་ལ་རྣམ་པར་མི་རྟོག་པ་བསྟན་ཏོ། ། ཡིད་བཞིན་ནོར་མཐུའི་རྫུ་འཕྲུལ་གྱིས། ། རྫོགས་པར་ལོངས་སྤྱོད་རྣམ་པར་གནས་ཞེས་བྱ་བ་ནི། དེ་གསུམ་ཉིད་སྣ་ཚོགས་པར་སྣང་ཡང་སྣ་ཚོགས་དང་བྲལ་བར་བསྟན་ཏོ། ། ལྔ་པོ་དེ་ཉིད་བསྡུས་པ་ནི། བརྗོད་སྟོན་ཞེས་བྱ་བའོ།

། དེའི་ངོ་བོར་མི་སྟོན་ལ་ཞེས་བྱ་བ་འཆད་པ་ནི་ཇི་ལྟར་ཚོན་ནི་ཞེས་བྱ་བའོ། ། སྤྲུལ་པ་ཡང་སྤྲུལ་པའི་རང་བཞིན་ཉིད་སྟོན་པ་ནི། ཐུགས་རྗེ་ཆེན་པོས་ཞེས་བྱ་བ་ནས། སྲིད་པ་ཇི་སྲིད་གནས་པར་སྟོན་ཞེས་བྱ་བའི་བར་རོ། ། སྤྲུལ་པ་དེ་ཉིད་མྱ་ངན་ལས་འདས་པ་ལ་འདུན་པའི་རྒྱུར་སྟོན་པ་ནི་མི་རྟག་སྡུག་བསྔལ་ཞེས་བྱ་བ་ནས། རབ་འཇུག་མཛད་ཅེས་བྱ་བའོ། ། སྤྲུལ་པ་དེ་ཉིད་ཡོངས་སུ་སྨིན་པའི་རྒྱུར་སྟོན་པ་ནི་ཞི་བའི་ལམ་ལ་རབ་ཞུགས་པ་ནས་ཐེག་པ་མཆོག་ལ་སྨིན་མཛད་དེ་ཞེས་བྱ་བའོ། ། སྤྲུལ་པ་དེ་ཉིད་རྣམ་པར་གྲོལ་བའི་རྒྱུ་ཡིན་པར་སྟོན་པ་ནི། བྱང་ཆུབ་མཆོག་ཏུ་ལུང་སྟོན་ཏོ། ། ཞེས་བྱ་བ་སྟེ་ལུང་སྟོན་པ་ནི་རྣམ་པར་གྲོལ་བ་ཐོབ་པ་ཉིད་བརྗོད་པ་ཡིན་པས་སོ༌། ། རྟག་པའི་དོན་ལ། གཟུགས་སྐུ་རྟག་པའི་རྒྱུ་བདུན་དང༌། ཆོས་སྐུ་རྟག་པའི་རྒྱུ་གསུམ་མོ། །དང་པོ་ལ་ཡང་གཉིས་ཏེ། འཇིག་རྟེན་ཡོངས་སུ་འཛིན་པའི་རྒྱུ་དང་འཇིག་རྟེན་མི་འདོར་བའི་རྒྱུའོ། ། དང་པོ་ནི་བཞི་སྟེ། རྒྱུ་ཚང་བ་དང་དགོས་པ་མི་ལྡོག་པ་དང༌། བཞེད་པ་མངའ་བ་དང༌། ནུས་པ་མངའ་བ་སྟེ། རྒྱུ་མཐའ་ཡས་པ་དང༌། སེམས་ཅན་ཟད་པ་མེད་པ་དང་བརྩེ་བ་དང༌། འཕྲུལ་དང༌། ཞེས་བྱ་བ་དང་གྲངས་བཞིན་ནོ། ། འཇིག་རྟེན་མི་འདོར་བའི་རྒྱུ་ཡང་གསུམ་སྟེ། བླང་དོར་གྱི་ཡུལ་ལ་མ་དམིགས་པ་དང༌། སྡུག་བསྔལ་གྱིས་མི་གནོད་པ་དང༌། ཉེས་པའི་དབང་དུ་མི་འགྲོ་བས་ཏེ། མཁྱེན་དང་ཕུན་ཚོགས་ལྡན། ཆོས་ཀྱི་དབང་ཕྱུག་ཅེས་བྱ་བ་གསུམ་དང༌། གྲངས་བཞིན་ནོ། ། ཆོས་སྐུ་རྟག་པའི་རྒྱུ་གསུམ་ནི། གཉེན་པོས་ཐོབ་པ་དང༌། རང་བཞིན་དུ་གྲུབ་པ་དང༌། དེ་གཉིས་ཉིད་སླུ་བ་མེད་པའི་འབྲས་བུ་ཡིན་པ་སྟེ། འཆི་བའི་བདུད་བཅོམ་པ་དང༌། ངོ་བོ་མེད་ཕྱིར་དང༌། འཇིག་རྟེན་མགོན་པོ་ཞེས་བྱ་བ་ཚིགས་གསུམ་དང་རིམ་པ་བཞིན། སྦྱར་རོ། ། དེ་ལ་འཆི་བའི་བདུད་བཅོམ་ཞེས་བྱ་བ་ནི་འཇིག་པ་མེད་པའི་ཆོས་ཀྱི་དབྱིངས་སུ་མངོན་པར་བྱང་ཆུབ་པས་འཆི་བ་མེད་པ་ལ་དབང་ཐོབ་པས་ཏེ།

འདི་ནི་ཡེ་ཤེས་དང་སྤངས་པའི་རང་བཞིན་གཉེན་པོས་ཐོབ་པའོ། ། ངོ་བོ་མེད་པ་ཞེས་བྱ་བ་ནི་གཉེན་པོས་མངོན་དུ་མ་བྱས་པའི་ཚེ་ན་ཡང་དེ་བཞིན་ཉིད་ལ། འདུས་བྱས་ཀྱི་མཚན་མ་ཐམས་ཅད་མེད་པའོ། ། འཇིག་རྟེན་མགོན་པོ་ཞེས་བྱ་བ་ནི་སྤངས་པ་དང་རང་བཞིན་དེ་ཉིད་ནི། མྱ་ངན་ལས་འདས་པ་འདོད་པ་རྣམས་ཀྱི་མི་སླུ་བའི་འབྲས་བུ་ཡིན་པས་ཏེ། གལ་ཏེ་དེ་ལན་གཅིག་མངོན་དུ་བྱས་ཀྱང་ཕྱིས་མི་གནས་པ་ཡིན་ན་ནི། སླུ་བ་དང་བཅས་པར་འགྱུར་རོ། ། དེས་ན་མི་སླུ་བའི་འབྲས་བུ་ནི་འགྲོ་བའི་མགོན་ཡིན་ལ། དེས་ཀྱང་གཏན་དུ་བར་གྲུབ་པའོ། ། དོན་འདི་ལ་དགོངས་ནས་འདུ་བྱས་ཐམས་ཅད་ནི་རྫུན་པ་སླུ་བའི་ཆོས་ཅན་ཞེས་གསུངས་སོ། ། བསམ་གྱིས་མི་ཁྱབ་པའི་དོན་ནི་རྣམ་པ་གཉིས་ཏེ། ཆོས་ཉིད་བསམ་གྱིས་མི་ཁྱབ་པ་དང༌། ཆོས་བསམ་གྱིས་མི་ཁྱབ་པའོ། ། དང་པོ་ནི་ཆོས་ཀྱི་སྐུ་ཡིན་ལ། ཕྱི་མ་གཟུགས་ཀྱི་སྐུ་ཡིན་ནོ། ། དེ་ལ་རྒྱལ་ཡུལ་ཞེས་བྱ་བ་སངས་རྒྱས་ཉིད་ཀྱི་སྤྱོད་ཡུལ་དུ་གྱུར་པའི་སྐུ་གསུམ་པོ་དེ་ནི་འཕགས་པའི་མཆོག་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཀྱང་བསམ་གྱིས་མི་ཁྱབ་པའོ་ཞེས་བྱ་བ་ནི་བསམ་གྱིས་མི་ཁྱབ་པའི་དོན་ཉིད་བརྗོད་པའོ། ། འདི་ལ་གཏན་ཚིགས་ནི། ངག་ཡུལ་མིན་ཕྱིར་ཞེས་བྱ་བ་སྟེ། བརྗོད་པའི་ཞེན་ཡུལ་དུ་མ་གྲུབ་པའི་ཕྱིར་རོ་ཞེས་བྱ་བའོ། །དེ་ཉིད་ཀྱི་རྒྱུ་ཡང་དོན་དམ་གྱིས་བསྡུས་ཕྱིར་ཞེས་བྱ་བ་སྟེ། ཕྱིན་ཅི་མ་ལོག་པའི་དམིགས་པ་ཡིན་པའི་ཕྱིར་རོ། ། འདི་ཡང་ཕྱིན་ཅི་ལོག་གི་དམིགས་པ་མ་ཡིན་པའི་དོན་ལ་དགོངས་སོ། ། དེ་ཉིད་གསལ་བར་བྱེད་པ་ནི་རྟོག་གནས་མིན་ཕྱིར་ཞེས་བྱ་བས་སོ། ། འདིར་རྟོག་པ་ནི་ཕྱིན་ཅི་ལོག་ལ་འདོད་དེ། དོན་མེད་པའི་ཤེས་པ་འཁྲུལ་བ་ཐམས་ཅད་དོ། ། དེ་ལྟར་ཡང་ཡང་དག་མ་ཡིན་ཀུན་རྟོག་ཅེས་བཤད་པ་བཞིན་ནོ། ། གནས་ནི་དམིགས་པའོ། ། དེའི་རྒྱུ་ཡང་དཔེ་ལས་འདས་པའི་ཕྱིར་ཅེས་བྱ་བ་སྟེ། དཔེ་དང་རྟགས་ལ་སོགས་པ་དོན་གཞན་གྱི་རྗེས་སུ་འབྲང་བའི་བློས་ཡུལ་དུ་བྱར་མེད་པའི་ཕྱིར་རོ།

། འཁྲུལ་བའི་ཡུལ་ཐམས་ཅད་ནི་དེ་མ་ཡིན་པ་ལ་དེར་འཛིན་པའི་བློས་རང་གི་ངོ་བོ་མི་སྣང་ཡང་འཛིན་པ་ཡིན་ནོ། ། དེ་ལྟར་གཟུང་བར་བྱ་བ་དེ་ཡང་དཔེ་དང་རྟགས་དང་སྒྲ་ལ་སོགས་པ་ལས་ཤེས་པར་བྱ་བས་ཁྱབ་པའོ། ། དེ་ཉིད་ལ་གཏན་ཚིགས་བླ་ན་མེད་པའི་ཕྱིར་ཞེས་བྱ་བ་སྟེ། འཇིག་རྟེན་ཐམས་ཅད་ལས་ཁྱད་པར་དུ་འཕགས་པའི་ཕྱིར་རོ། ། འཇིག་རྟེན་པ་ཐམས་ཅད་བླ་མ་དང་བཅས་པ་ཡིན་ཏེ། འཇིག་རྟེན་ལས་འདས་པ་བླ་ན་ཡོད་པས་སོ། ། དེ་ལྔས་ནི་ཆོས་སྐུ་སངས་རྒྱས་མ་ཡིན་པས་མི་དམིགས་པས་བསམ་གྱིས་ཁྱབ་པར་བསྟན་ཏོ་གལ་ཏེ། ཆོས་ཀྱི་སྐུ་གཞན་གྱིས་མི་དམིགས་ན་འཇིག་རྟེན་ནས་སངས་རྒྱས་དམིགས་པ་ཇི་ལྟར་མི་འགལ་ཏེ། དེས་ན་ཆོས་ཀྱི་སྐུ་དེ་འཇིག་རྟེན་ལས་འདས་པ་བླ་ན་མེད་པ་ཉིད་དུ་ཡང་མ་གྲུབ་བོ་སྙམ་ན།

 འདི་ལ་བརྗོད་པ་ནི་སྲིད་ཞིས་མ་བསྡུས་ཕྱིར་ཞེས་བྱ་བའོ། ། དེ་ལྟར་སྣང་བ་ནི་ཆོས་སྐུ་མ་ཡིན་གྱི་གཟུགས་སྐུ་ཡིན་ལ། དེ་ཉིད་ཀྱང་སྣང་དུ་ཟིན་ཀྱང་མ་དག་པ་རྣམས་ཀྱིས་རང་བཞིན་རྟོགས་པར་མི་ནུས་པས་བསམ་གྱིས་མི་ཁྱབ་བོ། ། ཇི་ལྟར་ཤེས་པར་མི་ནུས་ཞེ་ན། སྲིད་པ་སྣང་ཡང་སྲིད་པ་དང་ཞི་བས་གཉིས་ཀས་མ་བསྡུས་པའི་ཕྱིར་རོ། ། འདིའི་བཤད་པ་ནི་ཤེས་པར་སླའོ། ། བསམ་གྱིས་མི་ཁྱབ་པའི་དོན་བསྟན་པ་དང༌། བཤད་པ་དེ་ཉིད་བསྡུས་པ་ནི་བླ་མེད་ཡེ་ཤེས་ཞེས་བྱ་བ་ལ་སོགས་པའོ། ། ཐ་མའི་ཚུལ་འདི་ནི་ཞེས་བྱ་བ་ནི་རྣམ་བཞག་བརྒྱད་ཀྱི་ཐ་མ་བསམ་གྱིས་མི་ཁྱབ་པའི་རང་བཞིན་ནོ། ། བྱང་ཆུབ་ཀྱི་སྐབས་སོ། ། ། ། ག༤ ཡ ཡོན་ཏན་གྱི་སྐབས་བཤད་པ། ཡོན་ཏན་ནི་རྣམ་པ་བཞི་སྟེ་རྟེན་གྱི་སྒོ་ནས་བསྟན་པ་དང༌། དཔེའི་སྒོ་ནས་བཤད་པ་དང༌། ལུང་གིས་སྒྲུབ་པ་དང༌། དཔེ་བསྟན་པའི་དོན་བསྡུ་བའོ། ། དང་པོ་ནི་བསྟན་པ་དང་བཤད་པའི་ཚིགས་སུ་བཅད་པ་གསུམ་མོ། ། དཔེས་བཤད་པ་ལ་ཡང་གཉིས་ཏེ་བསྡུ་བ་དང་དངོས་པོ་དང༌། དཔེ་དང་མཐུན་པའི་ཆོས་རབ་ཏུ་བསྟན་པས་རྣམ་པར་དབྱེ་བའོ། ། བསྡུ་བ་ནི་སྡོམ་གི་ཚིགས་སུ་བཅད་པས་ཏེ། རྣམ་པར་དབྱེ་བའི་དོན་མདོར་བཞག་པའོ། ། སྟོབས་ཀྱི་དངོས་པོ་ཉིད་རབ་ཏུ་བསྟན་པ་ནི་ཚིགས་སུ་བཅད་པ་གཉིས་ཏེ། གནས་དང་གནས་མིན་ཞེས་བྱ་ལ་སོགས་པའོ། ། དེ་ལ་གནས་དང་གནས་མ་ཡིན་པ་མཁྱེན་པའི་སྟོབས་ནི། སྲིད་པ་དང་མི་སྲིད་པ་མཁྱེན་པ་སྟེ། ལུང་བསྟན་པ་གཞན་དུ་མི་འགྱུར་བའི་རྒྱུའོ་འདི་ནི་བྱང་ཆུབ་ཀྱི་སེམས་དང༌། བྱང་ཆུབ་ཀྱི་སེམས་དཔའི་སྡོམ་པ་ལ་དམ་བཅས་པ་ལ་བསྟན་པ་ལས་གྲུབ་བོ། ། ལས་ཀྱི་རྣམ་པར་སྨིན་པ་མཁྱེན་པ་ནི། ལས་དང་འབྲས་བུ་འབྲེལ་བ་སོ་སོར་ངེས་པ་མཁྱེན་པས་ཏེ། ལས་དང་འབྲས་བུ་སྣ་ཚོགས་པ་གསུངས་པའི་རྒྱུའོ། ། དེ་ནི་ལས་དང་རྣམ་པར་སྨིན་པ་ལ་ཡིད་ཆེས་པ་ལས་འགྲུབ་པའོ། ། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ནི་རང་དང་གཞན་གྱི་དབང་པོ་དང་བརྩོན་འགྲུས་ཀྱི་བྱེ་བྲག་མཁྱེན་པས་ཏེ།

དབང་པོ་དང་མཐུན་པར་ཆོས་སྟོན་པའི་རྒྱུའོ། ། དེ་ནི་སྔོན་དབང་པོའི་རིམ་པ་དང་མཐུན་པར་སྟོན་ཅིང་ཞུགས་པ་ལས་གྲུབ་པའོ། ཁམས་སྣ་ཚོགས་དང་ཁྱེན་པའི་སྟོབས་ནི། འཇིག་རྟེན་གྱི་ཁམས་སྣ་ཚོགས་པའམ་རྒྱུ་སྣ་ཚོགས་པ་མཁྱེན་པ་སྟེ། ཁམས་ཇི་ལྟ་བ་བཞིན་སྟོན་པའི་རྒྱུའོ། ། དེ་ནི་སྔོན་ཁམས་དང་མཐུན་པར་ཞུགས་པ་ལས་གྲུབ་བོ། ། མོས་པ་སྣ་ཚོགས་མཁྱེན་པའི་སྟོབས་ནི། མོས་པའི་རབ་ཏུ་དབྱེ་བ་ཐམས་ཅད་མཁྱེན་པས་ཏེ། བསམ་པ་དང་མཐུན་པར་སྟོན་པའི་རྒྱུའོ། ། དེ་ནི་སྔོན་མོས་པ་ཇི་ལྟ་བ་བཞིན་ཞུགས་པ་ལས་གྲུབ་བོ། ། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། ཐེག་པ་སྣ་ཚོགས་དང་ལམ་སྣ་ཚོགས་རབ་ཏུ་མཁྱེན་པས་ཏེ། ཐེག་པ་དང་ལམ་རྗེས་སུ་མཐུན་པ་སྟོན་པའི་རྒྱུའོ། ། འདི་ནི་སྔོན་ཐེག་པ་ཐམས་ཅད་ལ་གོམས་པ་ལས་གྲུབ་བོ། ། བསམ་གཏན་དང་རྣམ་པར་ཐར་པ་དང༌། ཏིང་ངེ་འཛིན་དང་སྙོམས་པར་ཞུགས་པ་དང་ཀུན་ནས་ཉོན་མོངས་པ་དང་རྣམ་པར་བྱང་བ་དང་ལྡན་པ་ཐམས་ཅད་མཁྱེན་པའི་སྟོབས་ནི། གང་ཟག་གཞན་གྱི་དེ་དག་མཁྱེན་པས་ཏེ། དེ་དག་ཇི་ལྟ་བར་སྟོན་པའི་རྒྱུའོ།། སྔོན་གྱི་ཏིང་ངེ་འཛིན་ལྷུར་ལེན་པ་ལས་གྲུབ་བོ། ། སྔོན་གྱི་གནས་རྗེས་སུ་དྲན་པའི་སྟོབས་ནི། བདག་དང་གཞན་གྱི་དེ་རྗེས་སུ་དྲན་པའི་སྟོབས་ཏེ། སྔོན་གྱི་རྒྱུ་ལས་བྱུང་བའི་དགེ་བ་ཆུད་མ་གཟོན་པ་ལས་གྲུབ་བོ། ། འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི། ལྷའི་མིག་གི་མངོན་པར་ཤེས་པ་སྟེ། སེམས་ཅན་ལ་སྣང་བར་གྱུར་ཅིང་ཐམས་ཅད་ལ་དོན་ཇི་ལྟ་བ་བཞིན་དུ་བསྟན་པ་ལས་གྲུབ་བོ། ། ཟག་པ་ཟད་པ་མཁྱེན་པའི་སྟོབས་ནི། ཟག་པ་ཐམས་ཅད་ཟད་པ་མཁྱེན་པའི་སྟེ། ཟག་པ་ཟད་པའི་དོན་དུ་ཆོས་བསྟན་པ་ལས་གྲུབ་བོ། ། སྟོབས་ཀྱི་དཔེ་དང་མཐུན་པའི་ཆོས་བརྗོད་པ་ནི། གནས་དང་གནས་མིན་ཞེས་བྱ་བའི་ཚིགས་སུ་བཅད་པ་གཅིག་གོ་འདི་ནི་ནུས་པའི་སྒོ་ནས་རྡོ་རྗེ་དང་འདྲ་བར་སྟོན་པའོ། ། དེ་ལ་གནས་དང་གནས་མ་ཡིན་པ་མཁྱེན་པ་ནས།

ཀུན་ཏུ་འགྲོ་བའི་ལམ་མཁྱེན་པའི་བར་དྲུག་གིས་ནི་ཤེས་བྱའི་སྒྲིབ་པ་གོ་ཆ་ལྟ་བུ་འབིགས་པས་ན་རྡོ་རྗེ་དང་འདྲའོ། ། བསམ་གཏན་དང་རྣམ་པར་ཐར་པ་ལ་སོགས་པ་མཁྱེན་པ་དང༌། སྔོན་གྱི་གནས་རྗེས་སུ་དྲན་པ་དང༌། ལྷའི་མིག་གསུམ་གྱིས་ནི་སྙོམས་པར་འཇུག་པའི་སྒྲིབ་པ་རྩིག་པ་ལྟ་བུ་འཇིག་པས་རྡོ་རྗེ་དང་འདྲའོ། ། ཟག་པ་ཟད་པ་མཁྱེན་པའི་སྟོབས་ཀྱིས་ནི་ཉོན་མོངས་པའི་སྒྲིབ་པ་ཤིང་ལྟ་བུ་གཅོད་པས་རྡོ་རྗེ་དང་འདྲའོ། ། མི་འཇིགས་པ་བཞིའི་དངོས་པོ་ནི་ཚིགས་སུ་བཅད་པ་གཉིས་ཀྱིས་སྟོན་ཏོ། ། དང་པོ་ནི་ཆོས་ཀྱི་དཔེ་མཁྱུད་དང་བྲལ་བ་དང༌། བར་དུ་གཅོད་པའི་ཆོས་ལ་མ་བརྟེན་པ་དང༌། དཀར་པོ་ལ་མོས་ཤིང་རྣམ་པར་བྱང་བའི་ལམ་དུ་ཞུགས་པ་དང༌། ང་རྒྱལ་སྤངས་པའི་རྒྱུ་ལས་རིམ་པ་བཞིན་དུ་བྱུང་བའི་རང་བཞིན་ཅན། ཆོས་ཐམས་ཅད་བྱང་ཆུབ་བར་དམ་བཅས་པ་ལ་མི་འཇིགས་པ་དང༌། བར་དུ་གཅོད་པའི་ཆོས་ལུང་བསྟན་པ་ལ་མི་འཇིགས་པ་དང༌། ངེས་པར་འབྱུང་བའི་ལམ་སྟོན་པ་ལ་མི་འཇིགས་པ་དང༌། ཟག་པ་ཟད་པ་ལ་དམ་བཅས་པ་ལ་མི་འཇིགས་པ་རྣམས་རིམ་པ་བཞིན་བསྟན་ཏོ། ། གཉིས་པས་ནི་མི་འཇིགས་པ་བཞི་ལས་བྱུང་བའི་བཤད་པའི་ཡུལ་དང༌། དགོས་པ་བསྟན་ཏོ། ། མི་འཇིགས་པའི་དཔེ་དང་འདྲ་བའི་ཆོས་བརྗོད་པ་ནི། རི་དྭགས་དབང་པོ་ཇི་ལྟར་ཞེས་བྱ་བའོ། ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་དངོས་པོ་ནི། འཁྲུལ་དང་ཅ་ཅོ་ཞེས་བྱ་བ་སོགས་པའི་ཚིགས་སུ་བཅད་པ་ལྔས་བསྟན་ཏོ། ། འཁྲུལ་བ་མི་མངའ་བ་ནི་སྐུ་དང་གསུང་དང་ཐུགས་ཕྱིན་ཅི་ལོག་པ་མི་མངའ་སྟེ། ལམ་སྟོན་པའི་སེམས་ཅན་ལ་ལམ་མངོན་པར་སྟོན་པ་ལ་སོགས་པ་ལས་གྲུབ་བོ། ། ཅ་ཅོ་མི་མངའ་བ་ནི། རྩོམ་པ་དང་རྩོད་པ་ལུས་དང་ངག་དང་ཡིད་ལ་མི་མངའ་བ་སྟེ། རྩོད་པ་མེད་པ་ལྷུར་ལེན་པ་ལ་སོགས་པ་ལས་གྲུབ་བོ། ། བསྙེལ་བ་མི་མངའ་བ་ནི། དྲན་པ་རྨོངས་པ་མི་མངའ་བས་ཐམས་ཅད་སྐད་ཅིག་ལས་མཁྱེན་པས་ཏེ། རྗེས་སུ་དྲན་པ་དྲུག་བསྒོམས་པ་ལས་གྲུབ་བོ།

། ཐུགས་མཉམ་པར་མ་བཞག་པ་མི་མངའ་བ་ནི། རྟག་ཏུ་ཏིང་ངེ་འཛིན་ལ་རྩེ་གཅིག་པ་སྟེ། ཕ་རོལ་གྱི་སེམས་བསྲུང་བ་ལ་སོགས་པ་ལས་གྲུབ་བོ། ། ཐ་དད་པའི་འདུ་ཤེས་མི་མངའ་བ་ནི། མཚན་མར་འཛིན་པ་མེད་པ་སྟེ། ཕྱིན་ཅི་ལོག་གི་འདུ་ཤེས་སྤངས་པ་ལས་གྲུབ་བོ། ། སོ་སོར་མ་བརྟགས་པའི་བཏང་སྙོམས་མེད་པ་ནི། རྗེས་སུ་ཆགས་པ་དང་ཁོང་ཁྲོ་བ་མེད་པས་རྟག་ཏུ་བཏང་སྙོམས་པས་ཏེ། སྔོན་བཏང་སྙོམས་གོམས་པ་ལས་འགྲུབ་བོ། ། དེ་བཞིན་དུ་འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་མ་ཉམས་པ་དྲུག་དང༌། ལུས་དང་ངག་དང་ཡིད་ཀྱི་འཕྲིན་ལས་གསུམ་ཡེ་ཤེས་སྔོན་དུ་འགྲོ་བ་དང༌། འདས་པ་མ་འོངས་པ་དང༌། ད་ལྟར་བྱུང་བ་ལ་ཡེ་ཤེས་མ་ཆགས་མ་ཐོགས་པར་འཇུག་པ་སྟེ། དྲུག་པོ་དེ་དག་རང་རང་གི་རྒྱུ་ལས་བྱུང་བ་ཡང་མདོ་ཇི་ལྟ་བ་བཞིན་ནོ། ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་དཔེ་དང་ཆོས་འདྲ་བར་བརྗོད་པ་ནི། ས་སོགས་ལ་ཡོད་ཅེས་བྱ་བའི་ཚིགས་སུ་བཅད་པས་བསྟན་ཏོ། ། ཚིགས་སུ་བཅད་པ་འདིའི་དོན་ནི། ཕྱེད་དང་པོས་ནི་ས་ལ་སོགས་པའི་འབྱུང་བ་བཞི་དང་ནམ་མཁའ་ཁྱད་པར་ཕན་ཚུན་མི་འདྲ་བར་བརྗོད་དོ། ། ཚིགས་རྐང་གསུམ་པས་ནི་འཇིག་རྟེན་སྤྱོད་ཡུལ་ཉིད་ལ་སོགས་པ་སྤྱིའི་ཆོས་འདྲ་བ་ཡང་ཡོད་པར་བརྗོད་དོ། ། ཚིག་རྐང་བཞི་པས་ནི་དེ་བཞིན་གཤེགས་པའི་ཆོས་ནི་མཚན་ཉིད་ཀྱིས་ཀྱང་ཐུན་མོང་མ་ཡིན་པར་བརྗོད་དོ། ། དེས་ན་ས་ལ་སོགས་པ་ལས་ནམ་མཁའ་ཁྱད་པར་དུ་འཕགས་པ་བས་ཀྱང་དེ་བཞིན་གཤེགས་པའི་ཆོས་འཇིག་རྟེན་ལས། ཆོས་ཁྱད་པར་དུ་འཕགས་སོ་ཞེས་བརྗོད་དོ། ། མཚན་སུམ་ཅུའི་དངོས་པོ་ནི་ལེགས་གནས་ཞེས་བྱ་བ་ལ་སོགས་པའོ། ། དེ་ལ་ལེགས་གནས་ཞེས་བྱ་བ་ནི། ཞབས་ཤིན་ཏུ་གནས་པ་སྟེ། ཡི་དམ་ལ་བརྟན་པའི་རྒྱུ་ལས་གྲུབ་བོ། ། འཁོར་ལོས་མཚན་པ་ནི་ཕྱག་དང་ཞབས་འཁོར་ལོའི་མཚན་མངའ་བ་སྟེ། སྦྱིན་པ་སྣ་ཚོགས་བསགས་པ་ལས་གྲུབ་བོ།

། ཡངས་ཤིང་ཞབས་ལོང་མི་མངོན་དང་ཞེས་བྱ་བ་ནི། ཞབས་ཀྱི་རྟིང་པ་ཡངས་ཤིང་ཞབས་བྱིན་གྱིས་མཐོ་བ་སྟེ། གཞན་ཁྱད་དུ་མ་བསད་པ་ལས་གྲུབ་བོ། ། སོར་མོ་རིང་དང་ཞེས་བྱ་བ་ནི། ཕྱག་དང་ཞབས་ཀྱི་སོར་མོ་རིང་བ་སྟེ། སེམས་ཅན་བསྐྱབས་པ་ལས་གྲུབ་བོ། ། ཕྱག་ཞབས་ནི། དྲྭ་བ་ཡིས་ནི་འབྲེལ་བ་དང་ཞེས་བྱ་བ་ནི། གཞན་གྱི་འཁོར་མ་ཕྱེ་བ་ལས་གྲུབ་བོ། ། པགས་འཇམ་གཞོན་ཤ་ཅན་ལེགས་ཉིད་ཅེས་བྱ་བ་ནི་ཕྱག་དང་ཞབས་གཞོན་ཞིང་འཇམ་ལ་ལེགས་པ་སྟེ། བདོག་པ་སྣ་ཚོགས་བྱིན་པ་ལས་གྲུབ་བོ། ། སྐུ་ནི་བདུན་དག་མཐོ་བ་དང་ཞེས་བྱ་བ་ནི་ཕྱག་ཞབས་ཀྱི་བོལ་བཞི་དང༌། མགུལ་གྱི་ལྷུན་གཉིས་དང་ལྟག་པ་མཐོ་བ་སྟེ། བཟའ་བ་དང་བཅའ་བ་དང་བཏུང་བ་ཞིམ་པོ་བདེ་བ་བྱིན་པ་ལས་གྲུབ་བོ། ། བྱིན་པ་ཨེ་ན་ཡ་འདྲ་ཞེས་བྱ་བ་ནི་སངས་རྒྱས་ཀྱི་ཆོས་བཟུང་བ་ལས་གྲུབ་བོ། ། གསང་གླང་པོ་བཞིན་དུ་སྦུབས་སུ་ནུབ་ཅེས་བྱ་བ་ནི། གསང་ཚིགས་སྲུང་བ་དང༌། འཁྲིགས་པ་སྤངས་པ་ལས་གྲུབ་བོ། ། རོ་སྟོད་སེང་གེ་དང་འདྲ་ཞེས་བྱ་བ་ནི། དགེ་བའི་ལས་རྒྱ་ཆེན་པོ་མཐར་གྱིས་སྤྱད་པ་ལས་གྲུབ་བོ། ། ཐལ་གོང་བར་མེད་རྒྱས་པ་ཞེས་བྱ་བ་ནི། ཕྲག་སོ་ཤིན་ཏུ་རྒྱས་པ་སྟེ། དགེ་བའི་ཆོས་ཡང་དག་པར་སྤྱད་པ་ལས་གྲུབ་བོ། ། དཔུང་མགོ་ལེགས་ཟླུམ་ཞེས་བྱ་བ་ནི་ཕྲག་པའི་ལྷུན་མཛེས་པར་གྲུབ་པ་སྟེ། མི་འཇིགས་པ་སྦྱིན་པས་དབུགས་དབྱུང་བ་ལས་གྲུབ་བོ། ། ཕྱག་འཇམ་ཟླུམ་ཞིང་མཐོ་དམའ་མེད་པས་དང༌། ཕྱག་རིང་དང་ཞེས་བྱ་བ་ནི། ཕྱག་མ་བཏུད་པར་པུས་མོར་སླེབས་པ་སྟེ། གཞན་གྱི་བྱ་བའི་གྲོགས་ལ་སྤྲོ་བ་ལས་གྲུབ་བོ། ། ཡོངས་སུ་དག་པའི་སྐུ། འོད་ཀྱི་དཀྱིལ་འཁོར་དང་ལྡན་ཞེས་བྱ་བ་ནི་སྐུ་རྣམ་པར་དག་པ་སྟེ། དགེ་བ་བཅུ་ངོམས་མེད་པར་སྤྱད་པ་ལས་གྲུབ་བོ། ། མགྲིན་པ་ནི་དྲི་མེད་དུང་འདྲ་ཞེས་བྱ་བ་ནི། ནད་པ་ལ་སྨན་སྣ་ཚོགས་བྱིན་པ་ལས་གྲུབ་བོ། ། མཚན་འདི་གཉིས་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ལས་མི་འབྱུང་ངོ༌།

།འགྲམ་པ་རི་དྭགས་རྒྱལ་པོ་འདྲ་ཞེས་བྱ་བ་ནི། དགེ་བའི་རྩ་བ་ལས་ཡོངས་སུ་སྦྱོར་བ་ལས་གྲུབ་བོ། ། ཚེམས་ནི་བཞི་བཅུར་མཉམ་པ་དང་ཞེས་བྱ་བ་ནི། སེམས་ཅན་ལ་བསམ་པ་མཉམ་པར་སྦྱིན་པ་ལས་གྲུབ་བོ། ། རབ་དང་ཚེམས་ཐགས་བཟང་བ་དང་ཞེས་བྱ་བ་ནི། སེམས་ཅན་བསྡུས་པ་ལས་གྲུབ་བོ། ། རྣམ་དག་ཚེམས་མཉམ་ཉིད་དང་ཞེས་བྱ་བ་ནི། ཡིད་དུ་འོང་བའི་ནོར་བྱིན་པ་ལས་གྲུབ་བོ། ། མཆེ་བ་རབ་མཆོག་དཀར་བ་ཉིད་ཞེས་བྱ་བ་ནི། ཚེམས་དཀར་བ་སྟེ། ལས་གསུམ་བསྲུངས་པ་ལས་གྲུབ་བོ། ། ལྗགས་རིང་ཞེས་བྱ་བ་ནི། བདེན་པའི་ཚིགས་བསྲུངས་པ་ལས་གྲུབ་བོ། ། མཐའ་མེད་བསམ་མེད་པ། རོ་བྲོ་བའི་མཆོག་ཉིད་དང་ཞེས་བྱ་བ་ནི། ཡིད་དུ་འོང་བའི་བྲོ་བ་བྱིན་པ་ལས་གྲུབ་བོ། ། རང་བྱུང་ཀ་ལ་པིང་ཀ་ཡི། ། སྒྲ་དང་ཚངས་པའི་དབྱངས་ཉིད་དང་ཞེས་བྱ་བ་ནི། འཇམ་ཞིང་དགའ་བའི་ཚིག་སྨྲས་པ་ལས་གྲུབ་བོ། ། སྤྱན་བཟང་ཨུཏྤལ་ཞེས་བྱ་བ་ནི། སྤྱན་མཐོན་མཐིང་དང་ལྡན་ཞིང་དཀར་ནག་དབྱེས་པ་སྟེ། བྱམས་པ་དང་ལྡན་ཞིང་ཐམས་ཅད་བསྲུངས་པ་ལས་གྲུབ་བོ། ཁྱུ་མཆོག་རྫི་འདྲ་དང་ཞེས་བྱ་བ་ནི། རྫི་མ་བའི་ལྟ་བུ་སྟེ། བསམ་པ་གཡོ་སྒྱུ་མེད་པ་ལས་གྲུབ་བོ། ། ཞལ་མཛེས་དྲི་མེད་མཛོད་སྤུ་དཀར་ལྡན་པ་ཞེས་བྱ་བ་ནི། བསྔགས་པར་འོས་པ་རྣམས་ལ་བསྔགས་པ་ལས་གྲུབ་བོ། ། གཙུག་ཏོར་དབུ་ལྡན་ཞེས་བྱ་བ་ནི། བླ་མ་ལས་གུས་པ་ལས་གྲུབ་བོ། ། དག་ཅིང་སྲབ་པ་དང༌། པགས་པ་གསེར་གྱི་མདོག་འདྲ་སེམས་ཅན་མཆོག་ཅེས་བྱ་བ་ནི། ཆོས་ཡང་དག་པ་འཚོལ་བ་ལ་སེམས་ལས་སུ་རུང་བ་དང༌། ཡིད་དུ་འོང་བའི་གོས་དང་མལ་སྟན་བྱིན་པ་ལས་གྲུབ་བོ། ། པགས་པ་དག་ཅིང་སྲབ་པ་འདི་ལ་པགས་པའི་མདོག་ཤིན་ཏུ་འཇམ་པ་ཞེས་བྱ་བ་སྟེ། པགས་པ་གསེར་གྱི་མདོག་ཉིད་དང་ཐ་དད་དུ་ཡང་ཁ་ཅིག་ནས་བཤད་དོ། ། བ་སྤུ་ལེགས་ཕྲ་འཇམ་ཞིང་རེ་རེ་ནས། སྐུ་ཡི་གྱེན་དུ་གཡས་སུ་འཁྱིལ་བ་དང་ཞེས་བྱ་བ་ནི། འདུ་འཛི་སྤངས་པ་ལས་རེ་རེ་གྲུབ་པའོ། ། དགེ་བའི་ཆོས་བླངས་པ་སྤེལ་ཞིང་མ་འགྲིབ་པར་བྱས་པས་གྱེན་དུ་ཕྱོགས་པའོ།

། མཁན་པོ་དང་སློབ་དཔོན་དགེ་བའི་བཤེས་གཉེན་གྱི་གདམས་ངག་མཐུན་པར་བཟུང་བས་གཡས་སུ་འཁྱིལ་བའོ། །དབུ་སྐྲ་དྲི་མེད་རིན་ཆེན་མཐོན་མཐིང་བཞིན་ཞེས་བྱ་བ་ནི། ཀུན་ལ་སྙིང་བརྩེ་ཞིང་ཆང་ལ་སོགས་པ་སྤངས་པ་ལས་གྲུབ་བོ། ། འདིའང་ཤེས་རབ་ཀྱི་ཕ་རོལ་ཏུ་ཕྱིན་པ་ལས་མཚན་དུ་མ་གསུངས་ སོ། ། ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ་ཞེས་བྱ་བ་ནི། བདག་དང་གཞན་ཏིང་ངེ་འཛིན་ལ་སྦྱར་བ་ལས་གྲུབ་བོ། ། ཀུན་ཏུ་བཟང་པོ་དཔེ་མེད་དྲང་སྲོང་ཆེ། ། སྲེད་མེད་བུ་ཡི་སྟོབས་མངའ་མཁྲེགས་པའི་སྐུ་ཞེས་བྱ་བ་ནི། སྐྱེས་བུ་ཆེན་པོ་མཚན་མཐུ་ཆེན་པོའི་སྐུ་ཀུན་ནས་མཛེས་པ་སྟེ། དེ་བཞིན་གཤེགས་པའི་སྐུ་གཟུགས་བྱས་པ་དང༌། མཆོད་རྟེན་ཞིག་པ་གསོས་པ་དང༌། འཇིགས་པ་རྣམས་དབུགས་ཕྱུང་བ་དང༌། སེམས་ཅན་མི་མཛའ་རྣམས་བསྡུམས་པ་ལས་གྲུབ་བོ། ། འདི་ལ་སྐུ་ཆེ་ཞིང་དྲང་ཞེས་ཀྱང་འབྱུང་སྟེ། སྐུ་ཁྲུ་བདུན་དུ་འཕགས་ཤིང་དྲང་བའོ། ། ཡང་ན་མདོ་སྡེ་ཁ་ཅིག་ནས་སྐུ་མདུན་མཐོ་བ་ཞེས་བྱ་བ་ནི་མེད་པར། པགས་པ་སྲབ་པ་དང་གསེར་མདོགས་འདྲ་བ་གཉིས་སུ་ཕྱེ་སྟེ། སུམ་ཅུ་རྩ་གཉིས་སུ་བརྗོད་ དོ།། །། ག༥ འཕྲིན་ལས་ཀྱི་སྐབས་བཤད་པ། འཕྲིན་ལས་ནི་རྣམ་པ་གསུམ་གྱིས་སྟོན་ཏོ། ། ལྷུན་གྱིས་གྲུབ་པ་དང་རྒྱུན་མི་འཆད་པའི་དོན་བསྟན་པ་དང༌། བཤད་པ་དང༌། དཔེས་སྒྲུབ་པའོ། ། དང་པོ་ལྷུན་གྱིས་གྲུབ་པའི་དོན་བསྟན་པ་ནི། གདུལ་བྱའི་ཁམས་དང་ཞེས་བྱ་བའི་ཚིགས་སུ་བཅད་པ་གཅིག་གོ ། འདིར་གདུལ་བྱ་སེམས་ཅན་གྱི་རྒྱུ་དང་རང་བཞིན་ནི་ཁམས་སོ། ། འདུལ་བའི་ཐབས་ནི་གང་གིས་འདུལ་བའི་རྣམ་པ་སྟེ། ཞི་བ་དང་དྲག་པོ་ལ་སོགས་པའི་སྦྱོར་བ་དང་ཆ་བྱད་ལ་སོགས་པའོ། ། གདུལ་བྱའི་ཁམས་ཀྱི་གདུལ་བའི་བྱ་བ་ནི་གདུལ་བྱའི་ཁམས་ལ་བསྒྲུབ་པར་བྱ་བའི་དགོས་པ་སྟེ། མངོན་བར་མཐོ་བ་དང་ངེས་པར་ལེགས་པ་ལ་སོགས་པའོ། ། དེའི་ཡུལ་དང་དུས་ནི་གདུལ་བྱའི་ཡུལ་དང་དུས་སོ། ། དོན་ལྔ་པོ་དེ་ལ་རྟོག་པ་མེད་པ་ནི་ལྷུན་གྱིས་གྲུབ་པའོ།

། རྒྱུན་མི་འཆད་པའི་དོན་བསྟན་པ་ནི། ཡོན་ཏན་རིན་ཆེན་མཆོག་ཚོགས་དང་ལྡན། ཞེས་བྱ་བའི་ཚིགས་སུ་བཅད་པའོ། ། འདིའི་དོན་ཡང་དཔེ་དྲུག་དང༌། དོན་དྲུག་དང༌། དཔེ་དོན་གྱི་ཆོས་མཐུན་པ་དྲུག་དང༌། སྤྱི་དོན་རྣམ་པ་གསུམ་སྟེ། དེ་ལྟར་རྣམ་པར་གཞག་པ་བཞིས་སྟོན་ཏོ། ། དཔེ་དྲུག་ནི་རྒྱ་མཚོ་དང༌། ཉི་མ་དང༌། ནམ་མཁའ་དང༌། གཏེར་དང༌། སྤྲིན་དང༌། རླུང་ངོ༌། ། ངེས་པར་འབྱིན་པར་བྱེད་པ་དང༌། དེའི་ཉེ་བར་རྟོན་པར་བྱེད་པ་ཚོགས་དང༌། དེའི་འབྲས་བུ་བྱང་ཆུབ་ཆེན་པོ་དང༌། བྱང་ཆུབ་ཀྱི་གནས་སེམས་ཅན་དང༌། བྱང་ཆུབ་ལ་སྒྲིབ་པ་ཉོན་མོངས་པ་དང་ཤེས་བྱའི་སྒྲིབ་པ་དང༌། དེ་འཇོམས་པར་བྱེད་པའི་ཐུགས་རྗེ་ཆེན་པོའོ། ། དཔེ་དོན་གྱི་ཆོས་མཐུན་པ་ནི། ས་རྣམས་ནི་ཡེ་ཤེས་ཀྱི་ཆུས་རྒྱས་པ་དང༌།

 ཡོན་ཏན་རིན་པོ་ཆེའི་གནས་ཡིན་པས་རྒྱ་མཚོ་དང་འདྲའོ། ། ཚོགས་གཉིས་ནི་སེམས་ཅན་ཀུན་གྱི་ཉེ་བར་འཚོ་བར་གྱུར་པས་ཉི་མ་དང་འདྲའོ། ། བྱང་ཆུབ་ནི་དངོས་པོ་མེད་པའི་རང་བཞིན་ཅན་ཡིན་པས་ན། ཟབ་པ་དང་རྒྱ་ཆེ་བའི་ཕྱིར་ནམ་མཁའ་དང་འདྲའོ། ། སེམས་ཅན་རྣམས་ནི་སངས་རྒྱས་ཀྱི་ཆོས་རིན་པོ་ཆེའི་འབྱུང་ནས་ཡིན་པས་གཏེར་འདྲའོ། ། སྒྲིབ་པ་གཉིས་ནི་རེས་འགའ་བ་ཉིད་ཀྱིས་གློ་བུར་བ་དང་སྒྲིབ་བྱེད་ཉིད་ཀྱིས་ཁྱབ་པར་བྱེད་པ་དང༌། རང་བཞིན་མ་ཡིན་པ་ཉིད་ཀྱིས་ཡོངས་སུ་མ་བསྒྲུབས་པས་སྤྲིན་དང་འདྲའོ། ། ཐུགས་རྗེ་ནི་དེའི་འཐོར་བར་བྱེད་པས་རླུང་དང་འདྲའོ། །དེ་ལ་ཡོན་ཏན་རིན་ཆེན་མཆོག་ཚོགས་དང་ལྡན་ཡེ་ཤེས་ཆུ་མཚོར་གྱུར་པའི་ཐེག་པ་མ་ལུས་ངེས་པར་བསྒྲུབས་ཏེ་ཞེས་བྱ་བར་སྦྱར་རོ། ། འདིས་ནི་རྒྱ་མཚོའི་དཔེས་ས་བཅུ་བསྟན་ཏོ། ། བསོད་ནམས་ཡེ་ཤེས་ཉི་འོད་ཅན་ཐེག་པ་མ་ལུས་ངེས་པར་བསྒྲུབས་ཏེ་ཞེས་བྱ་བས་ནི། ཉི་མའི་དཔེས་ཚོགས་གཉིས་བསྟན་ཏོ། ། ཐེག་པ་ནི་འདིས་འགྲོ་བར་བྱེད་པས་ན་ཐེག་པ་སྟེ་ལམ་མོ། ། དེ་ཡང་ས་དང་ཚོགས་གཉིས་ལ་འདོད་དོ། ། ཐེག་པ་དེ་ལས་ཅི་ཞིག་འགྲུབ་ཅེ་ན། མཐའ་དང་དབུས་མེད་རྒྱ་ཆེན་ནམ་མཁའ་ལྟར་ཁྱབ་པའི་སངས་རྒྱས་ཉིད་དོ། ། ཞེས་གོ་བར་བྱའོ། །འདིས་ནི་ནམ་མཁའི་དཔེས་བྱང་ཆུབ་བསྟན་ཏོ། ། སངས་རྒྱས་ཉིད་དེ་སུ་ལ་ཡོད་ཅེ་ན། བདག་ཉིད་དང་འདྲ་བར་སེམས་ཅན་མ་དག་པ་རྣམས་ལ་ཡང་ཁྱད་པར་མེད་པར་ཆོས་ཉིད་གནས་སོ་ཞེས་སྟོན་པ་ནི། ཡོན་ཏན་དྲི་མ་མེད་གཏེར་སེམས་ཅན་ཀུན་ཁྱད་མེད་རྣམ་གཟིགས་ཞེས་བྱ་བའོ། ། འདིས་ནི་གཏེར་གྱི་དཔེས་སེམས་ཅན་བསྟན་ཏོ། ། འོ་ན་སེམས་ཅད་དེ་རྣམས་ལ་སངས་རྒྱས་ཆོས་ཉིད་དུ་ཡོད་ན། བསྒྲུབ་ཅི་དགོས་སྙམ་ན། སྒྲིབ་པས་སྔོན་དུ་མ་གྱུར་པའི་ཕྱིར་སྒྲིབ་པ་དང་བྲལ་བའི་གནས་སྐབས་སུ་བསྒྲུབ་པར་བྱ་དགོས་སོ་ཞེས་སྟོན་པ་ནི། ཉོན་མོངས་ཤེས་བྱའི་སྤྲིན་གྱི་དྲ་བ་ཞེས་གསུངས་སོ། ། འདིས་ནི་སྤྲིན་གྱི་དཔེས་སྒྲིབ་པ་རྣམ་པ་བརྗོད་དོ།

། སྒྲིབ་པ་དེ་འཇོམས་པའི་གཉེན་པོ་སངས་རྒྱས་སྔ་མ་རྣམས་ཀྱི་ཐུགས་རྗེ་ཡིན་ནོ། ། ཞེས་གསུངས་པ་ནི་སངས་རྒྱས་རྣམས་ཀྱི་ཐུགས་རྗེའི་རླུང་གིས་རྣམ་པར་གཏོར་ཞེས་བྱ་བའོ། ། འདིས་ནི་རླུང་གི་དཔེས་ཐུགས་རྗེ་བརྗོད་དོ། ། དཔེ་དྲུག་གིས་བསྟན་པའི་དོན་དྲུག་པོ་དེའི་ཕྱིར་རོ། ། དོན་བསྡུས་པ་གསུམ་ནི། རྟག་ཏུ་གནས་པའི་རྒྱུ་ལས་བྱུང་བ་དང༌། རྟག་ཏུ་གནས་པའི་ཆོས་ཉིད་ཐོབ་པ་དང༌། རྟག་ཏུ་གནས་པའི་དོན་གྱིས་བསྒྲུབ་པར་བྱ་བའི་དོན་བྱེད་བས་སོ། ། དེ་ལ་ཆོས་དྲུག་བསྟན་པས་སངས་རྒྱས་ཀྱི་མཛད་པ་རྒྱུན་མི་འཆད་པར་ཇི་ལྟར་རྟོགས་པར་ནུས་སྙམ་ན། ས་དང་ཚོགས་གཉིས་ཀྱིས་ནི་རྟག་ཏུ་རྒྱུན་མི་འཆད་པར་མཛད་པ་གནས་པའི་རྒྱུ་ལས་བྱུང་བར་རྟོགས་སོ། ། དེ་གཉིས་ནི་གཞན་གྱི་དོན་དུ་ངེས་པར་འབྱིན་པར་བྱེད་པ་དང༌། གཞན་གྱི་དོན་དུ་ངེས་པར་འབྱིན་པའི་རྟོན་པ་ཉིད་དུ་བསྒྲུབས་པས། དེ་གཉིས་ལས་བྱུང་བའི་འབྲས་བུ་ཡང་རྟག་ཏུ་མི་འགྱུར་བར་གྲུབ་པ་སྟེ། གཞན་དོན་དུ་བསྒྲུབས་པའི་རྒྱུ་ལས་དེའི་འབྲས་བུ་ཐོབ་པ་ནི་གཞན་ལ་ལྟོས་པར་མི་འཐད་པའི་ཕྱིར་རོ། ། བྱང་ཆུབ་དང་སེམས་ཅན་བསྟན་པས་ནི་རྟག་ཏུ་གནས་པའི་ཆོས་ཉིད་ཐོབ་པར་རྟོགས་ཏེ། བདག་དང་སེམས་ཅན་རྣམ་པར་དབྱེར་མེད་པར་གཟིགས་པས་ནི་སེམས་ཅན་ཡལ་བར་དོར་ནས་བདག་ཉིད་ཞི་བར་མི་འགྲོ་བའི་རང་བཞིན་ཡིན་པའི་ཕྱིར་རོ། ། དེ་ནི་ཐ་དད་པར་མཐོང་བའི་སྔོན་དུ་འགྲོ་བ་ཅན་ཡིན་པས་སོ། ། ཉོན་མོངས་པ་དང་ཐུགས་རྗེ་བསྟན་པས་ནི། རྟག་ཏུ་གནས་པ་ལ་ལྟོས་ཏེ་འབྲས་བུ་སྒྲུབ་པར་རྟོགས་ཏེ། འབྲས་བུ་ནི་སེམས་ཅན་ཐམས་ཅད་ཀྱི་སྒྲིབ་པ་སྤོང་བ་ཡིན་ལ། སྒྲིབ་པ་ཡང་མི་བཟད་པས། དེའི་གཉེན་པོ་ཐུགས་རྗེ་ཡང་རྒྱུན་མི་འཆད་པའི་ཕྱིར་རོ། ། ལྷུན་གྱིས་གྲུབ་པ་དང་རྒྱུན་མི་འཆད་པ་ཉིད་བསྟན་པའོ། ། དེའི་བཤད་པ་ཡང༌། གང་གི་གང་གིས་འདུལ་བའི་ཞེས་བྱ་བ་ལ་སོགས་པའོ། ། ཚིགས་སུ་བཅད་པ་གཉིས་ཀྱིས་ནི།

ལྷུན་གྱིས་འགྲུབ་པ་བཤད་དོ། ། ངེས་འབྱིན་དེའི་སྟོན་པ་དང་ཞེས་བྱ་བ་ལ་སོགས་པ་ནི། རྒྱུན་མི་འཆད་པ་ཉིད་བཤད་དོ། ། འདི་ལ་རྣམ་པར་རྟོག་པ་མེད་པའི་ཕྱིར་རོ་ཞེས་བྱ་བ་ཡན་ཆད་ཀྱིས་ནི་དོན་དྲུག་བསྟན་ཏོ། ། ངེས་པར་འབྱིན་པས་ས་བཅུ་སྟེ་ཞེས་བྱ་བ་ནས། རྐྱེན་ནི་ཐུགས་རྗེ་ཆེན་པོ་ཡིན། ། ཞེས་བྱ་བ་ནི་དོན་དྲུག་པོ་དེ་ཉིད་བཤད་པའོ། ། གནས་དྲུག་པོ་ནི་ཞེས་བྱ་བའི་ཚིགས་སུ་བཅད་པ་གཅིག་གིས་ནི། དཔེ་དྲུག་བརྗོད་དོ། ། ཤེས་ཆུ་ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་གྱིས་དཔེ་དོན་གྱི་ཆོས་འདྲ་བ་བསྟན་ཏོ། ། གཞན་གྱི་དབང་གི་ངེས་འབྱུང་དང་ཞེས་བྱ་བའི་ཚིགས་སུ་བཅད་པ་གཅིག་གིས་ནི། དོན་དྲུག་པོ་དེ་ཉིད་བསྟན་པའི་སྤྱི་དོན་གསུམ་བསྟན་ཏོ། ། དེ་ལ་གཞན་གྱི་དབང་གིས་ངེས་འབྱུང་ཞེས་བྱ་བ་ནི། རྟག་ཏུ་རྒྱུན་མི་འཆད་པའི་རྒྱུ་ལས་བྱུང་བ་ཉིད་བསྟན་ཏོ། ། བདག་དང་སེམས་མཚུངས་གཟིགས་དང་ཞེས་བྱ་བས་ནི། རྟག་ཏུ་རྒྱུན་མི་འཆད་པའི་ཆོས་ཉིད་ཐོབ་པ་བརྗོད་དོ། ། མཛད་པ་ཡོངས་སུ་མ་རྫོགས་ཕྱིར་ཞེས་བྱ་བ་ནི། རྟག་ཏུ་རྒྱུན་མི་འཆད་པའི་འབྲས་བུ་སྒྲུབ་པ་བརྗོད་དོ། ། དེ་ལྟར་རྒྱུ་ལས་བྱུང་བ་དང༌། ཆོས་ཉིད་ཐོབ་པ་དང༌། འབྲས་བུ་མཛད་པའི་གཏན་ཚིགས་གསུམ་གྱིས་བསྒྲུབ་པར་བྱ་བའི་དོན་ཉིད་བརྗོད་པ་ནི། འཁོར་བ་སྲིད་དུ་མཛད་མི་འཆད་ཅེས་བྱ་བའོ། ། ལྷུན་གྱིས་གྲུབ་པ་དང་རྒྱུན་མི་འཆད་པའི་དོན་ཏེ་ཉིད་དཔེའི་སྒོ་ནས་སྒྲུབ་པ་ནི་སྐྱེ་བ་དང་འགག་པ་མེད་པས་རབ་ཏུ་ཕྱེ་བ་གང་ཡིན་པ་ནི་སངས་རྒྱས་ཉིད་ཅེས་བརྗོད་དོ། ། ཞེས་བྱ་བའོ། ། གང་དུ་བརྗོད་ཅེ་ན། འདུས་མ་བྱས་པའི་སྐབས་སུ། འཇམ་དཔལ་སྐྱེ་བ་མེད་པ་དང་འགག་པ་མེད་པ་ཞེས་བྱ་བ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཚིགས་བླ་དྭགས་ཏེ། ཞེས་བྱ་བ་ལ་སོགས་པའི་མདོའི་ཁུངས་དང་བཅས་ཏེ་བརྗོད་དོ། ། དེའི་ཕྱིར་མདོ་དེ་ཉིད་ནས། དེ་བཞིན་གཤེགས་པ་རྟག་ཏུ་སྐྱེ་མེད་ཆོས།

། ཆོས་རྣམས་ཀུན་ཀྱང་དེ་བཞིན་གཤེགས་དང་འདྲ། ། བྱིས་པའི་བློ་ཅན་མཚན་མར་འཛིན་པ་རྣམས། ། འཇིག་རྟེན་དག་ན་མེད་པའི་ཆོས་ལ་སྤྱོད། ། དེ་བཞིན་གཤེགས་པ་ཟད་མེད་དགེ་བ་ཡི། ། ཆོས་ཀྱི་གཟུགས་བརྙན་ཡིན་ཏེ་འདི་ལ་ནི། ། དེ་བཞིན་ཉིད་མེད་དེ་བཞིན་གཤེགས་པའང་མེད། ། འཇིག་རྟེན་ཀུན་ན་གཟུགས་བརྙན་རབ་ཏུ་སྣང༌། ། ཞེས་གསུངས་སོ། ། སྐྱེ་བ་མེད་པ་དང༌། འགག་པ་མེད་པ་དེ་ལ་ནི། སེམས་དཔའ་དང་རྩོལ་བ་ཡང་མི་སྲིད་དོ།། དེས་ན་འཇིག་རྟེན་འདིར་ཇི་ལྟར་ན་འདུས་མ་བྱས་པ་སྟེ། སྐྱེ་འགག་མེད་པ་དང༌། འཇུག་པ་མེད་པ་སྟེ། རྟོག་པ་མེད་པའི་མཚན་ཉིད་སངས་རྒྱས་ཉིད་ལས། ལྷུན་གྱིས་གྲུབ་པར་འཇིག་རྟེན་ཇི་སྲིད་དུ་རྣམ་པར་མི་རྟོགས་པར་སངས་རྒྱས་ཀྱི་མཛད་པ་རྒྱུན་མི་འཆད་པར་འཇུག་ཅེས་སངས་རྒྱས་ཀྱི་ཆེ་བའི་བདག་ཉིད་ཀྱི་ཆོས་ཉིད་ལས་བརྩམས་ཏེ། སྐྱེ་བོ་རྣམས་ཐེ་ཚོམ་དང་སོམ་ཉི་སྐྱེ་བ་ན། ཐེ་ཚོམ་དང་སོམ་ཉི་སྐྱེས་པ་དག་ལ། སྐྱེས་འགག་མེད་པ་དང༌། རྣམ་རྟོག་མེད་བཞིན་དུ་སངས་རྒྱས་ཀྱི་མཛད་པ་ལྷུན་གྱིས་གྲུབ་པར་རྟག་ཏུ་མཛད་པ་ཞེས་བྱ་བ་སངས་རྒྱས་ཀྱི་ཡུལ་བསམ་གྱིས་མི་ཁྱབ་པ་ལ་མོས་པ་བསྐྱེད་པའི་ཕྱིར་དཔེའི་བདག་ཉིད་ཆེན་པོ་ལས་བརྩམས་ཏེ་ཚིགས་སུ་བཅད་པའོ། ། དཔེའི་སྐབས་འདི་ནི་རྣམ་པ་ལྔས་ངེས་པར་བྱས་ཏེ། དཔེ་མདོར་བསྟན་པ་དང༌། རྒྱས་པར་དབྱེ་བ་དང༌། དཔེའི་དགོས་པ་དང༌། དཔེས་མཚོན་པར་བྱ་བའི་དོན་གྱི་རང་བཞིན་དང༌། དཔེའི་གོ་རིམ་མོ། ། དེ་ལ་དང་པོ་མདོར་བསྟན་པ་ནི། བརྒྱ་བྱིན་རྔ་སྤྲིན་ཞེས་བྱ་བ་ལ་སོགས་པའོ། ། འདི་ཡང་གྲངས་དང་གོ་རིམ་གཉིས་ཀྱིས་རིག་པར་བྱའོ། ། དེ་ལ་ཅིའི་ཕྱིར་དཔེ་འདི་དགུ་ཁོ་ནར་བཀོད་སྙམ་ན། དོན་རྣམ་པ་དགུ་ནི་འདི་དགུ་ཁོ་ནས་མཚོན་པར་ནུས་ཀྱི་མང་ན་མི་དགོས་པ་དང༌། ཉུང་ན་མི་ནུས་པའི་ཕྱིར་རོ། ། ཅི་ལྟར་ཞེ་ན། དང་པོ་གསུམ་གྱིས་ནི་རིམ་པ་བཞིན་དུ། སྐུ་དང་གསུང་དང་ཐུགས་ཀྱི་ངོ་བོ་གསུམ་བསྟན་ཏོ།

། ཚངས་པའི་སྤྲུལ་པས་ནི་སྐུ་གསུང་གི་འཕྲིན་ལས་རྣམ་པ་གཉིས་བསྟན་ཏོ། ། ཉི་མས་ནི་ཐུགས་ཀྱི་འཕྲིན་ལས་བསྟན་ཏོ། ། ནོར་བུ་དང་སྒྲ་སྙན་དང་ནམ་མཁའ་གསུམ་གྱིས་ནི། ཐུགས་དང་གསུང་དང་སྐུའི་གསང་བ་གསུམ་བསྟན་ཏོ། ། གསང་བ་ཞེས་བྱ་བ་ནི་དོན་དམ་པའི་རང་བཞིན་ནོ། ། ངོ་བོ་དང་འཕྲིན་ལས་དང་དེ་ཁོ་ན་གསུམ་གྱི་རྟེན་ནི་གནས་ཡོངས་སུ་གྱུར་པའི་རང་བཞིན་ཡིན་པས། དེ་ནི་སའི་དཔེས་བསྟན་ཏོ། ། དེ་ལྟར་ན་དཔེ་དགུ་ཁོ་ན་གདུལ་བྱའི་སོམ་ཉི་སེལ་བ་ལ་མཁོ་བས་ན། རྣམ་པ་དགུ་ཁོ་ནའོ། ། འདི་ནི་འོག་ཏུ་གཞུང་ཉིད་ནས་རྒྱས་པར་སྟོན་པས་རྟོགས་པར་བྱའོ། ། གོ་རིམ་ཡང་སྔ་མ་དང་མི་མཐུན་པས་ཕྱི་མས་སྤོང་བ་སྟེ་འོག་ནས་སྟོན་པ་བཞིན་ནོ། ། དཔེ་རྒྱས་པར་རྣམ་པར་དབྱེ་བ་ནི། མདོའི་གནས་ལྟ་བུའི་ཚིགས་སུ་བཅད་པ་འདིའི་ཞེས་བྱ་བ་ལ་སོགས་ཏེ། དེའང་རྣམ་པ་དགུའོ། ། དེ་ལས་དང་པོ་རྣམ་པར་དབྱེ་བ་ནི། ཅི་ལྟར་བཻཌཱུར་ཞེས་བྱ་བ་ལ་སོགས་པའོ། ། འདི་ལ་རྣམ་པ་གཉིས་ཏེ། རྣམ་པར་མི་རྟོག་པ་ཉིད་བརྒྱ་བྱིན་གྱིས་དཔེས་བསྟན་པ་དང༌། སྐྱེ་འགག་མེད་པ་ཉིད་བསྟན་པའོ། ། དང་པོ་དཔེ་དང་དོན་བརྗོད་པའོ། ། དཔེ་ཡང་རྣམ་པ་བཞིས་སྟོན་ཏོ། ། ས་གཞི་དག་པས་གཟུགས་སྣང་བ་ཉིད་སྟོན་པ་ནི། ཅི་ལྟར་བཻཌཱུར་ནས་དེར་མཐོང་ངོ་ཞེས་བྱ་བའི་བར་རོ། ། སྣང་བའི་རྐྱེན་གྱིས་ཕན་པ་ལ་འཇུག་པ་ཉིད་ནི། དེ་ནས་སྐྱེས་པ་བུད་མེད་ཚོགས་ཞེས་བྱ་བ་ནས་གནས་པར་འགྱུར་ཞེས་བྱ་བའི་བར་རོ། ། ཕན་པ་དེ་ཕྱིན་ཅི་ལོག་ཡིན་པ་ནི་དེ་དག་དགེ་བའི་ལས་དེས་ན་ཞེས་བྱ་བ་ནས། ལྷར་ནི་སྐྱེ་བར་འགྱུར་རོ་ཞེས་བྱ་བའོ། ། གཟུགས་སྣང་བ་ལ་རྣམ་པར་རྟོག་པ་མེད་པ་ཉིད་ནི། སྣང་བ་དེ་ནི་ནས་ཉེ་བར་གནས་ཞེས་བྱ་བའི་བར་རོ། ། དེ་ནི་དཔེའོ། ། དོན་བརྗོད་པ་ཡང་རྣམ་པ་བཞི་སྟེ། སེམས་དག་པའི་དབང་གིས་རྒྱལ་བའི་གཟུགས་སྣང་བ་ནི། དེ་བཞིན་ནས་སེམས་ཅན་རྣམས་ཀྱི་མཐོང་བར་འགྱུར་ཞེས་བྱ་བའི་བར་རོ། ། སྣང་བའི་རྐྱེན་གྱིས་ཕན་པ་ལ་འཇུག་པ་ནི།

དེ་མཐོང་ནས་ཀྱང་ནས་འདོད་པའི་གོ་འཕང་མཐོང་བར་བྱེད་ཅེས་བྱ་བའི་བར་རོ། ། སྣང་བ་ལ་རྟོག་པ་མེད་པ་ཉིད་ནི་སྣང་བ་དེ་ནི་ནས་ཉེ་བར་གནས་ཞེས་བྱ་བའོ། ། ཕན་པ་ཉིད་འཁྲུལ་བ་ལས་ཡིན་པར་སྟོན་པ་ནི། འདི་ནི་ཞེས་བྱ་བ་ནས་ཡེ་ཤེས་མིག་གིས་མཐོང་བར་འགྱུར་ཞེས་བྱ་བའི་བར་རོ། ། སྐྱེ་འགག་མེད་པ་ཉིད་བརྒྱ་བྱིན་གྱི་དཔེས་སྟོན་པ་ནི། ཇི་ལྟར་ས་ཀུན་ཞེས་བྱ་བ་ལ་སོགས་པའོ། ། དེའང་དཔེ་དང་དོན་གཉིས་སོ། ། དང་པོ་ལ་གཉིས་ཏེ། དེ་ཁོ་ནར་མེད་ཀྱང་གཞིའི་དབང་གིས་སྐྱེ་འགག་དང་ལྡན་པ་ལྟ་བུར་སྣང་བ་ཉིད་ནི། སླར་ཡང་མི་སྣང་འགྱུར་ཞེས་བྱའི་བར་རོ། ། སྣང་བ་དེ་ཕན་པའི་རྒྱུ་ཉིད་དུ་བསྟན་པ་ནི། དེ་དངོས་ཐོབ་ཕྱིར་ནས་འཐོར་བ་ལྟར་གྱི་བར་རོ། ། དཔེ་དེའི་དོན་བརྗོད་པ་ཡང་གཉིས་ཏེ། བསྟན་པ་དང་བཤད་པའོ། ། དང་པོ་ནི་ཚིགས་སུ་བཅད་པ་ཕྱེད་ དོ། ། བཻཌཱུརྱ་འདྲའི་སེམས་ལ་སྣང་བའི་ཐུབ་དབང་ཞེས་བྱ་བས་ནི། དེ་མེད་ཀྱང་སེམས་ཀྱི་དབང་གིས་སྐྱེ་འགག་ཏུ་སྣང་བར་བརྗོད་དོ། ། རབ་དགའི་སེམས་ལྡན་ཞེས་བྱ་བ་ལ་སོགས་པ་ནི་སྣང་བ་དེ་ཕན་པའི་རྒྱུར་བརྗོད་དོ། ། དེ་ཉིད་བཤད་པ་ནི་གསུམ་སྟེ། སེམས་ཀྱི་དབང་གིས་སྐྱེ་བར་སྣང་བ་དང༌། འགག་པར་སྣང་བ་དང༌། དོན་བསྡུ་བའོ། ། དང་པོ་ནི་ཇི་ལྟར་ནས་གཟུགས་བརྙན་འཆར་ཞེས་བྱ་བའི་བར་རོ། ། གཉིས་པ་གཙོར་སྟོན་པ་ནི་འགྲོ་བར་ནས་དབང་གིས་འཇུག་ཅེས་བྱ་བའོ། ། རང་སེམས་རང་འཇུག་ཅེས་བྱ་བ་ནི་སྙོག་པ་མེད་པར་འཇུག་པའམ་སྙོག་པ་དང་བཅས་པར་འཇུག་པ་སྟེ། དེ་ལྟར་གྱུར་པའོ། ། དེའི་དབང་གིས་རིམ་པ་བཞིན་གཟུགས་བརྙན་འཆར་བ་དང་ནུབ་པ་འཇུག་སྟེ། འཆར་ནུབ་ནི་སེམས་སྙོག་པ་མེད་པ་དང་ཡོད་པའི་རྗེས་སུ་བྱེད་དོ་ཞེས་བྱའི་དོན་ཏོ། ། དོན་བསྡུ་བ་ནི། ཅི་ལྟར་འཇིག་རྟེན་དག་ན་ཞེས་བྱ་བའོ། ། དཔེ་གཉིས་པ་ཡང་རྣམ་པ་གསུམ་གྱིས་སྟོན་ཏེ། ཕན་འདོགས་པའི་རྣམ་པ་དང༌། ཁྱད་པར་དུ་འཕགས་པའི་ཆོས་དང༌། མི་དམིགས་པའི་རྒྱུའོ།

། དང་པོ་ཡང་གཉིས་ཏེ། བག་ཡོད་པ་ལ་སྦྱོར་བ་དང༌། འཚེ་བའི་འཇིགས་པ་ལས་ཡོངས་སུ་སྐྱོབ་པའོ། ། བག་ཡོད་པ་ལ་སྦྱོར་བ་ཡང་བསྟན་པ་དང་དེ་ཉིད་གསལ་བར་བཤད་པའོ། ། དང་པོ་ནི་ཚིགས་སུ་བཅད་པ་གཉིས་ཀྱིས་དཔེ་བརྗོད་པ་དང༌། གཅིག་གིས་དོན་བརྗོད་པའོ། ། དེ་ཉིད་གསལ་བར་བཤད་པ་ནི་ཚིགས་སུ་བཅད་པ་གཉིས་སོ། ། འབད་ནས་ལུས་དང་སེམས་བྲལ་བ་ཞེས་བྱ་བ་ལ་འབད་པ་ནི་བརྗོད་འདོད་དོ། ། གནས་ནི་བྱེད་པའི་ཚོགས་སོ། ། དེ་གཉིས་ནི་རྒྱུ་སྟེ། ངག་གི་རྒྱུ་དེ་ལས་མ་སྐྱེས་པའོ། ། ལུས་དང་སེམས་དང་བྲལ་བ་ནི་རང་བཞིན་ཏེ། ལུས་དང་སེམས་ཀྱི་རང་བཞིན་ཅན་མ་ཡིན་ནོ་ཞེས་བྱ་བའི་དོན་དོ། ། འཚེ་བའི་འཇིགས་པ་ལས་སྐྱོབ་པ་ནི། ཇི་ལྟར་ལྷའི་གྲོང་ཁྱེར་བ་ཞེས་བྱ་བའི་ཚིགས་སུ་བཅད་པ་གཅིག་གོ ། འདིར་དཔེ་ལ་ལྷའི་གྲོང་ནི་གནས་སོ། ། རྔ་སྒྲ་ནི་མི་འཇིགས་པ་སྦྱིན་པའི་རྒྱུའོ། ། ལྷ་མ་ཡིན་གྱི་དཔུང་བཟློག་པ་ནི་འབྲས་བུའོ། ། དེ་བཞིན་དུ་འཇིག་རྟེན་དག་ན་ཞེས་བྱ་བ་ནི་གནས་སོ། ། བསམ་གཏན་གཟུགས་མེད་ལ་སོགས་ནི་ཞི་བ་བླ་ན་མེད་པའི་ལམ་བརྗོད་པའི་མི་འཇིགས་པ་སྦྱིན་པའི་རྒྱུའོ། ། སེམས་ཅན་གྱི་ཉོན་མོངས་པ་དང་སྡུག་སྔལ་རབ་ཏུ་འཇོམས་པ་ནི་འབྲས་བུའོ། ཁྱད་པར་དུ་འཕགས་པའི་ཆོས་སྟོན་པར་འདོད་ནས། ཅིའི་ཕྱིར་ཆོས་ཀྱི་རྔ་ཉིད་ཀྱི་དབང་དུ་བྱས་ཀྱི་ཞེས་བྱ་བའོ། ། ཡིད་འཕྲོག་པའི་སྒྲ་ཞེས་བྱ་བ་ནི་ཆོས་ཀྱི་རྔའི་སྒྲ་སྟེ། དེའི་རྗེས་སུ་དེ་ལས་གཞན་པའི་སིལ་སྙན་དག་ཀྱང་འབྱུང་ངོ༌། ། སུམ་ཅུ་རྩ་གསུམ་གྱི་གནས་ན་རྣམ་པར་རྒྱལ་བའི་ཁང་བཟངས་ཀྱི་སྟེང་གི་བར་སྣང་ལ། ཆོས་ཀྱི་རྔ་བོ་ཆེ་ཆོས་ཀྱི་སྒྲ་དབྱངས་ཞེས་བྱ་བ་ཞིག་ཡོད་པ་དེ་ཁོ་ནའི་སྒྲ་དཔེར་ལེན་དེའི་མདོ་ལ་གྲགས་པའི་ལྷའི་སིལ་སྙན་གཞན་དག་ཅི་སྟེ་དཔེར་མི་ལེན་ཞེས་བྱ་བའོ། ། དེ་དག་ནི་ཆོས་མི་མཐུན་པ་བཞིས་དཔེར་མི་རུང་ལ༌། ཆོས་ཀྱི་རྔ་ནི་དེ་ལས་ལྡོག་པས་དཔེར་རུང་ངོ་ཞེས་སྟོན་པ་ནི།

དེ་བཞིན་གཤེག་པའི་དབྱངས་དང་ཞེས་བྱ་བའོ། ། ཉི་ཚེ་བ་དང་མ་ཡིན་པ་ནི་ཁྱབ་པའོ། ། དེའང་རྣམ་པ་གཉིས་ཏེ། གང་ཟག་ལ་ཁྱབ་པ་དང༌། དུས་ལ་ཁྱབ་པའོ། ། ཕན་པ་ནི་དོན་མེད་པའི་རྩ་བ་སྤོང་བའོ། ། དེའང་གཉིས་ཏེ་མཐོང་བའི་དོན་མ་ཡིན་པ་དང༌། མ་མཐོང་བའི་དོན་མ་ཡིན་པས་སྤོང་བས་ སོ། ། བདེ་བ་ནི་ཡིད་དུ་འོང་བའོ། ། དེའང་གཉིས་ཏེ་ཕྱིན་ཅི་ལོག་གི་བདེ་བ་སེལ་བ་དང༌། ཡང་དག་པའི་བདེ་བ་སྒྲུབ་པའོ། ། ངེས་པར་འབྱིན་པ་ནི་འཁོར་བ་ལས་སྒྲོལ་བར་བྱེད་པའོ། ། དེའང་གཉིས་ཏེ། ཕྱིན་ཅི་ལོག་གི་སྒྲིབ་པ་ལས་སྒྲོལ་བ་དང༌། སྡུག་བསྔལ་གྱི་གནོད་པ་ལས་སྒྲོལ་བའོ། ། དེ་ལྟར་སིལ་སྙན་གཞན་དཔེར་མི་རུང་ཞིང་རྔ་ཁོ་ན་དཔེར་རུང་བར་བརྗོད་ནས་དཔེར་མི་རུང་བ་དེ་དག་ལས་སངས་རྒྱས་ཀྱི་དབྱངས་ཁྱད་པར་དུ་འཕགས་པར་སྟོན་པ་ནི། བསྟན་པ་དང་བཤད་པའོ། ། དང་པོ་ནི་ཚིགས་སུ་བཅད་པ་གཅིག་སྟེ། ཆོ་འཕྲུལ་གསུམ་ལྡན་ཞེས་བྱ་བས་ནི་ངེས་པར་འབྱིན་པ་ཉིད་བརྗོད་དོ།

 ། སྔར་ཆོས་ཀྱི་རྔའི་ཆོས་བཞི་པོ་སངས་རྒྱས་ཀྱི་དབྱངས་ལ་ཡོད་པར་བསྟན་པས་སིལ་སྙན་གཞན་ལས་ཁྱད་པར་དུ་འཕགས་པར་བསྟན་པའོ། ། ལྷར་ནི་རྔའི་སྒྲ་ཆེན་པོ་ཞེས་བྱ་བ་ནི། ཆོས་ཀྱི་རྔ་ལས་ཀྱང་དེ་བཞིན་གཤེགས་པའི་དབྱངས་ཁྱད་པར་དུ་འཕགས་པར་བསྟན་པའི་སྒོ་ནས། ལྷའི་སིལ་སྙན་གཞན་ལས་ཁྱད་པར་དུ་འཕགས་པར་བསྟན་ཏོ། ། སྣུམ་འཁུར་དང་དབྱིག་པའི་ཚུལ་གྱིས་སོ། ། འདི་ཐམས་ཅད་ནི་སྔར་བཤད་པའི་ཁོ་ན་བཞིན་སྦྱར་རོ། ། མདོར་ན་མ་ལུས་འཇིག་རྟེན་ཁམས་གསུམ་ཡང་ཞེས་བྱ་བས་ནི། སྡུག་སྔལ་ཟད་པ་དང་ཕྱིན་ཅི་ལོག་ཞི་བའི་བདེ་བ་ཐམས་ཅད་དབྱངས་ལ་རག་ལས་པར་བརྗོད་པས། དབྱངས་ནི་ཕྱིན་ཅི་ལོག་དང་སྡུག་བསྔལ་ལས་ངེས་པར་འབྱིན་པར་བསྟན་ཏོ། །དབྱངས་དེ་ཡང་ཆོ་འཕྲུལ་གསུམ་གྱིས་ངེས་པར་འབྱིན་པར་བྱེད་པ་ཡིན་པས་ན་ཆོ་འཕྲུལ་གསུམ་ཉིད་སྟོན་པ་ནི། ལུས་ཀྱི་ཞེས་བྱ་བ་ལ་སོགས་པའོ། ། མི་དམིགས་པའི་རྒྱུ་སྟོན་པ་ནི་དེ་ལྟར་ཐོགས་པ་མེད་པར་འགྲོ་བའི་ཞེས་པ་ལ་སོགས་པས་སོ། ། ཐམས་ཅད་དུ་ཞེས་བྱ་བ་ནི་ཁ་ཅིག་ལ་སངས་རྒྱས་ཀྱི་དབྱངས་གཏན་ལ་དམིགས་པའོ། ། རྣམ་པ་ཐམས་ཅད་ཀྱི་ཞེས་བྱ་བ་ནི་ཁ་ཅིག་དམིགས་ཀྱང་བདག་ཉིད་ཐམས་ཅད་དུ་མ་ཡིན་ཏེ། དམན་པའི་དོན་གསུངས་པ་ཙམ་ཞིག་ལས་ཟབ་པ་དང་རྒྱ་ཆེ་བ་གསུང་བར་མ་དམིགས་པའོ། ། དོན་ནི་ཁ་ཅིག་གིས་གཏན་མ་དམིགས་པ་དང༌། ཁ་ཅིག་གིས་ཁ་ཅིག་མ་དམིགས་པ་དང་ཞེས་བྱའོ། ། ཇི་ལྟར་རྣ་བ་དང་བྲལ་བས་ཞེས་བྱ་བས་ནི། དཔེར་ན་རྣ་བའི་དབང་པོ་དང་བྲལ་བས་སྒྲ་ཕྲ་མོ་མ་དམིགས་ཀྱང་མེད་པ་མ་ཡིན་པ་དེ་བཞིན་དུ་འདིའང་ཡིན་ནོ་ཞེས་བྱའོ། ། འདིས་ནི་མ་དམིགས་པའི་རྒྱུ་བཤད་དོ། ། རྣམ་པ་ཐམས་ཅད་ཀྱིས་མ་དམིགས་པའི་རྒྱུ་སྟོན་པ་ནི་ཐམས་ཅད་ནི་ལྷའི་རྣ་བར་ཡང་ཞེས་བྱ་བའོ།། དཔེར་ན་ལྷའི་རྣ་བ་དང་ལྡན་པས་ཀྱང་ཁ་ཅིག་མ་དམིགས་པ་ཡོད་པ་ཡིན་པ་དེ་བཞིན་དུ་སངས་རྒྱས་ཀྱི་གསུང་ཐོས་པའི་སྐལ་བ་དང་ལྡན་པ་འགའ་ཞིག་ལ་ཡང༌།

དེ་བཞིན་གཤེགས་པའི་གསུང་ཟབ་པ་དང་རྒྱ་ཆེ་བ་སྟོན་པ་མི་སྣང་མོད། མེད་པ་ནི་ཡིན་ནོ་ཞེས་བྱ་བའོ། །དེས་ན་མ་དམིགས་པ་དེ་གཉིས་ཀ་རང་གི་ཉེས་པ་ལས་ཡིན་པར་གྲུབ་བོ། ། དཔེ་གསུམ་པ་འདི་ལ་ཡང་རྣམ་པ་བཞི་སྟེ། ཡོངས་སུ་སྨིན་པའི་རྒྱུ་ཉིད་དང༌། སྣོད་ཀྱི་དབྱེ་བ་ལ་རོ་ཐ་མི་དད་པར་འཇུག་པ་དང༌། ཕན་གནོད་ལ་རྣམ་པར་མི་རྟོག་པར་འཇུག་པ་དང༌། མེ་རབ་ཏུ་ཞི་བར་བྱེད་པ་ཉིད་ཀྱིས་སྤྲིན་དང་འདྲ་བའོ། ། དང་པོ་ནི་ཚིགས་སུ་བཅད་པ་གཉིས་ཀྱིས་བསྒྲུབས་ཏེ། གཉིས་ཀྱིས་གསལ་བར་བྱེད་དོ། ། སྲིད་ལ་ཞེས་བྱ་བ་ནི་སྲིད་པ་ན་དགེ་བའི་ལོ་ཏོག་གི་རྒྱུ་ཡིན་ནོ་ཞེས་འབྲེལ་ཏེ། གང་ཞེ་ན་ཐུབ་དབང་སྤྲིན་ནོ། ། ཅི་འདྲ་བ་ཞིག་ཅེ་ན། ཏིང་འཛིན་གཟུངས་ཆུ་དྲི་མེད་སྙིང་པོ་ཅན་ནོ། ། གཞན་ཡང་ཁྱད་པར་ཅི་འདྲ་བ་ཞིག་ཅེ་ན། ནམ་མཁའི་དཀྱིལ་གནས་པའོ། ། ནམ་མཁའ་གང་ཞིག་གི་དཀྱིལ་ན་གནས་ཞེ་ན། མཁྱེན་དང་བརྩེ་ཆེན་ཉིད་ནམ་མཁའ་སྟེ། དེའི་དཀྱིལ་ན་གནས་པའོ། ། དེ་གཉིས་ཇི་ལྟར་ནམ་མཁའ་ཡིན་ཞེ་ན། མ་གོས་པས་སོ། ། གང་གིས་མ་གོས་ཞེ་ན། འགྱུར་བས་ཏེ། འཁོར་བའི་སྤྲོས་པ་དང༌། མི་འགྱུར་ཏེ། ཞི་བས་སོ། ། འདུས་བྱས་དང་འདུས་བྱས་ཀྱི་མ་གོས་པའི་དོན་ཏོ། ། དེ་ལ་ཤེས་རབ་ཀྱིས་ནི་འཁོར་བས་མ་གོས་སོ། ། བརྩེ་བས་ནི་ཞི་བས་མ་གོས་ཏེ། དེས་ན་དེ་གཉིས་ཀྱིས་མ་གོས་པས་ནམ་མཁའོ། ། ནམ་མཁའ་དེ་ལས་གནས་པའི་དེ་བཞིན་གཤེགས་པ་ནི། དགེ་བའི་ལོ་ཏོག་གི་རྒྱུ་ཡིན་ནོ། ། གཉིས་པ་ནི་ཇི་ལྟར་བསིལ་དང་ཞེས་བྱ་བ་ལ་སོགས་པའོ། ། གསུམ་པ་ནི་ཐེག་པ་མཆོག་ལ་ཞེས་བྱ་བ་ལ་སོགས་པའོ། ། བཞི་པ་ནི་འཁོར་བ་སྐྱེ་འཆི་ཞེས་བྱ་བ་ལ་སོགས་པའོ། ། ཉི་མའི་དཔེ་ལ་རྣམ་པ་ལྔ་སྟེ། ཕན་གནོད་ལ་རྣམ་པར་མི་རྟོག་པ་ཉིད་དང༌། མུན་པ་སེལ་བའི་འོད་འགྱེད་པ་ཉིད་དང༌། སྣོད་ཀྱི་རྗེས་སུ་བྱེད་པ་ཉིད་དང༌། རིམ་གྱིས་འབད་པ་ཉིད་དང༌། འོད་ཀྱི་དཀྱིལ་འཁོར་ཁྱད་པར་དུ་འཕགས་པ་ཉིད་དོ། ། དང་པོ་ནི་ཇི་ལྟར་ཉི་མས་གདུངས་པ་ནི་ཞེས་བྱ་བའི་ཚིགས་སུ་བཅད་པ་བསྟན་པ་དང༌།

ཇི་ལྟར་ཉི་མ་རྟོག་མེད་པར་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བཤད་པའོ། ། གཉིས་པ་ནི་ཆོས་དང་ཞེས་བྱ་བའི་ཚིགས་སུ་བཅད་པའོ། ། གསུམ་པ་ནི་གང་གིས་ཕྱིར་ཞེས་བྱ་བའི་ཚིགས་སུ་བཅད་པའོ། ། བཞི་པ་རྟག་ཏུ་ཞེས་བྱ་བའི་ཚིགས་སུ་བཅད་པ་གཉིས་སོ། ། ལྔ་པ་ནི་ཞིང་ཀུན་ཞེས་བྱ་བ་སོགས་པའོ། ། འདིར་ཉི་མ་ནི་ཐམས་ཅད་དུ་ཁྱབ་པ་དང༌། ཕན་འདོགས་པ་ཆེ་བདག་གིས་ནོར་བུ་དང་མར་མེ་ལ་སོགས་པ་བས་འོད་ཀྱི་དཀྱིལ་འཁོར་ཁྱད་པར་དུ་འཕགས་སོ། ། དེའང་འདྲ་བར་སངས་རྒྱས་ཀྱི་ཆོས་གསུམ་གྱིས་ཁྱད་པར་དུ་འཕགས་ཏེ། ཞིང་ཀུན་ཏུ་འོད་ཀྱིས་ཁྱབ་པ་དང་མ་རིག་པ་སེལ་བ་དང༌། སྡུག་བསྔལ་སེལ་བས་ཕན་འདོགས་པ་ཉི་མ་བས་ཀྱང་ལྷག་པའི་ཕྱིར་རོ། ། དེ་ལ་རྐང་པ་དང་པོས་ནི་ཐམས་ཅད་དུ་ཁྱད་པར་བརྗོད་དོ། ། དེའི་འོག་ཏུ་རྐང་པ་གསུམ་གྱིས་མ་རིག་པ་སེལ་བར་བརྗོད་དོ། ། དེའི་འོག་ཏུ་རྐང་པ་གཉིས་ཀྱིས་སྡུག་བསྔལ་སེལ་བར་བརྗོད་དོ། ། དེའི་འོག་ཏུ་རྐང་པ་གཉིས་ཀྱིས་སྡུག་བསྔལ་དང་བྲལ་བ་དང༌། མ་རིག་པ་དང་བྲལ་བ་ཉིད་བསྡུས་ཏེ་བརྗོད་དོ། ། ནོར་བུའི་དཔེ་ནི་རྣམ་པར་མི་རྟོག་པར་དོན་ཐམས་ཅད་སྒྲུབ་པ་དང༌། རྙེད་དཀའ་བར་བསྟན་ཏོ། ། དང་པོ་ནི་ཚིགས་སུ་བཅད་པ་གཉིས་ཀྱིས་རྣམ་པར་བཞག་ནས་ཐ་མ་གཅིག་གིས་གསལ་བར་བྱེད་དོ། ། རྙེད་པར་དཀའ་བ་ནི་གང་ཕྱིར་རྒྱ་མཚོ་ས་འོག་གནས་དེ་ལ་འདོད་པས་ཞེས་བྱ་བ་སོགས་པ་སྟེ། རྒྱ་མཚོའི་རང་བཞིན་གྱི་ས་འོག་ན་གནས་པའི་ནོར་བུ་དེ་ལ་འདོད་པས་སོ། ། དེ་ལྟར་མདོར་བསྟན་པ་དང་རྒྱས་པར་རྣམ་པར་དབྱེ་བ་བསྟན་ནས། གསུམ་པ་དཔེ་ཉེ་བར་བསྟན་པའི་དགོས་པ་སྟོན་པ་ནི། དཔེ་རྣམས་ཀྱི་བསྡུས་པའི་དོན་ནི་ཞེས་བྱ་བའོ། ། བཞི་པ་དཔེས་མཚོན་པར་བྱ་བའི་དོན་གྱི་རང་བཞིན་སྟོན་པ་ནི། དེ་དོན་བཻཌཱུར་བརྒྱ་བྱིན་གྱིས་ཞེས་བྱ་བ་ལ་སོགས་པས་སྔ་མ་དང་མཚམས་སྦྱར་བ་བྱས་སྟེ་སྟོན་ཏོ། ། དེ་ལ་ནི་ཞེས་བྱ་བ་ནི་དགོས་པ་དེ་དང་ལྡན་པ་དེ་ལ་དེའི་བསྡུས་དོན་ཡང་འདི་ཡིན་པར་བཟུང་སྟེ་ཞེས་བྱ་བའོ།

། འདིར་དཔེས་མཚོན་པར་བྱ་བའི་དོན་གྱི་རང་བཞིན་བསྟན་པ་འདི་རྣམ་པ་བཞིས་སྟོན་ཏེ། དངོས་སུ་བརྗོད་པའི་དོན་བསྟན་པ་དང་ཤུགས་ཀྱིས་གནས་པའི་དོན་དང༌། དངོས་སུ་བརྗོད་པའི་བཤད་པ་དང་དངོས་སུ་བརྗོད་པའི་དཔེ་དོན་གྱི་འདྲ་བ་སྒྲུབ་པའོ། ། དང་པོ་ནི་ཐོབ་པ་ཉིད་ཅེས་བྱ་བ་ཡན་ཆད་དོ། ། འདིས་ནི་དོན་དགུ་ཡོད་པས་དཔེ་རྣམ་པ་དགུ་ཉིད་དུ་ངེས་པར་བསྟན་ ཏོ། ། དེ་ཡང་སྐུ་གསུང་ཐུགས་ཀྱི་ངོ་བོ་གསུམ་པ་དང༌། འཕྲིན་ལས་གཉིས་དང༌། དེ་ཁོ་ན་གསུམ་དང༌། དེ་ཐམས་ཅད་གནས་སྐབས་གང་ལ་རྣམ་པར་གཞག་པའི་རྟེན་གནས་གྱུར་པའོ། ། དོན་དེ་དགུ་སྐྱེས་འགག་མེད་པ་དང༌། རྣམ་རྟོག་མེད་པ་ཉིད་བརྗོད་པ་ལ་དཔེ་ཡང་རྣམ་པ་དགུར་བརྗོད་དོ། ། དེ་ལྟར་དོན་དགུ་པོ་དེ་ལ་སྐྱེ་འགག་དང་རྣམ་རྟོག་མེད་པར་གྲུབ་པས་ཀྱང་ཅིར་འགྱུར་བ་དེ་སྟོན་པ་ནི། ལོངས་སྤྱོད་རྒྱུན་ཀུན་རབ་ཞི་བ་ཞེས་བྱ་བའོ། ། འདིར་དོན་དགུ་པོ་དེ་ནི་དམིགས་པ་ཐམས་ཅད་དང་བྲལ་བས་ལོངས་སྤྱོད་པ་ཞི་བ་ཡིན་ནོ། ། ཇི་ལྟར་ཞེ་ན། དཔེ་དགུས་དངོས་སུ་བསྟན་པ་རྣམ་པར་རྟོག་པ་མེད་པའི་ཐུགས་ཡིན་པའི་སྦྱོར་རོ། ། དེ་ནི་མཚོན་པ་སྟེ། སྐྱེ་འགག་མེད་པའི་ཡང་ཕྱིར་རོ། ། འདི་ལ་ཡང་ཁྱབ་པའི་ཡུལ་གྱི་དཔེ་ཡང་རྣམ་པ་དགུ་པོ་དེ་ཉིད་ཡིན་པར་དོན་གྱིས་རྟོགས་སོ་ཞེས་སྟོན་པ་ནི། དྲི་མེད་བཻཌཱུར་ཞེས་བྱ་བ་ལ་སོགས་པའོ། ། དེ་ཉིད་གསལ་བ་འདེབས་པ་ནི་ལོངས་སྤྱོད་ཞི་བ་དམ་བཅའ་སྟེ་ཞེས་བྱ་བ་ལ་སོགས་པའོ། ། འོ་ན་ཐུགས་རྣམ་པར་རྟོག་པ་མེད་པ་ཉིད་ཇི་ལྟར་གྲུབ་སྙན་ན། དཔེ་དགུས་དངོས་སུ་བསྒྲུབས་སོ་ཞེས་སྟོན་པ་ནི། འདིར་ནི་སྐབས་དོན་འདི་ཡིན་ཏེ་ཞེས་བྱ་བ་ལ་སོགས་པའོ། ། འདི་ནི་ལུང་ལས་དཔེས་དངོས་སུ་བསྟན་ཏེ་དེས་ན་དཔེ་དེ་དང་འདྲ་བར་རྟོག་པ་མེད་པ་དང༌། སྐྱེ་འགག་མེད་པ་ལུང་གིས་བརྗོད་པ་དེ་ནི་ལུང་ལས་གྲུབ་པའོ། ། འདི་ནི་ལུང་ལ་བརྟེན་པའི་རྗེས་སུ་དཔག་པ་ཡིན་ནོ། ། དངོས་སུ་བརྗོད་པའི་དོན་དེ་ཉིད་འཆད་པ་ནི་དོན་འདི་ཉིད་ཀྱི་དབང་དུ་བྱས་ཏེ་ཞེས་བྱ་བ་ལ་སོགས་པའོ།

། འདི་ལ་འདྲ་བ་རྣམ་པ་གཉིས་ཏེ། སྐྱེ་འགག་མེད་པ་དང་རྣམ་རྟོག་མེད་པའོ། ། དང་པོ་རབ་ཏུ་སྟོན་པ་ནི་དགེ་བ་བཻཌཱུརྱ་འདྲ་ཡི་ཞེས་བྱ་བའི་ཚིགས་སུ་བཅད་པ་གཉིས་སོ། ། འདི་ལ་དགེ་བ་ཡང་ཡིན་ལ་བཻཌཱུརྱ་ལྟ་བུ་ཡིན་པས་དགེ་བ་བཻཌཱུརྱ་འདྲའོ། ། དེ་གང་ཞེ་ན་སེམས་ཏེ། དེར་སངས་རྒྱས་སྣང་བའི་རྒྱུ་ནི་སེམས་དགེ་བ་དེ་རྣམ་པར་དག་པའོ། ། དག་པ་ཉིད་ཀྱི་དོན་གང་ཞེ་ན། སེམས་དག་པའི་མཚན་ཉིད་ནི་དད་པའི་དབང་པོ་བསྟན་པ་ཉིད་དོ། ། ཕྱི་མ་རབ་ཏུ་སྟོན་པ་ནི་དེ་བཞིན་དུ་ནི་ཞེས་བྱ་བའི་ཚིགས་སུ་བཅད་པའོ། ། ལྔ་པ་གོ་རིམ་སྟོན་པ་ནི། དཔེ་འདི་རྣམས་ཀྱི་ཞེས་བྱ་བའི་མཚམས་སྦྱོར་སྔོན་དུ་བཏང་ནས་སྟོན་ཏོ། ། སྔ་མའི་ཆོས་མི་མཐུན་པ་སྤོང་བ་ནི་དེ་མ་ཐག་ཏུ་བསྟན་པའི་ཕྱིར་མ་ཡིན་ནོ། ། ཇི་ལྟར་ཞེ་ན། སངས་རྒྱས་གཟུགས་བརྙན་ལྟ་བུ་སྟེ། ཞེས་བྱ་བའོ། ། འོ་ན་གཟུགས་བརྙན་ནི་ངག་མི་བརྗོད་ལ་སངས་རྒྱས་ནི་ངག་བརྗོད་པས་མི་འདྲའོ་ཞེ་ན། ངག་བརྗོད་པ་ཡིན་ཡང་རྣམ་རྟོག་མེད་པར་སྟོན་པ་ནི། ལྷའི་རྔ་བཞིན་ཞེས་བྱ་བའོ། ། ལྷའི་རྔ་ནི་ལྷ་ཡུལ་འབའ་ཞིག་ལས་གཞན་དུ་མ་ཁྱབ་པས་མི་འདྲའོ་ཞེ་ན། སྤྲིན་ཆེན་དང་མཚུངས་ཞེས་བྱ་བ་སྟེ། དེ་ནི་འགྲོ་བའི་ས་ཐམས་ཅད་དུ་བྱ་བ་བྱེད་པས་ཁྱབ་པའོ། ། འོ་ན་དེས་ཀྱང་ཚེ་རབས་གཞན་ལ་སོགས་པར་འབྱུང་བའི་གནོད་པ་ནི་རྒྱུ་མི་ལྡོག་པས་མི་འདྲའོ་སྙམ་ན། ཚངས་ཆེན་བཞིན་ནོ། ། དེ་ནི་མི་དགེ་བ་སྤོང་བར་བྱེད་པ་ཡིན་ནོ། ། འོ་ན་དེས་ཀྱང་ལན་གཅིག་འདོད་ཆགས་དང་བྲལ་བ་ལ་སྦྱར་ཡང་གཏན་ཏུ་སྨིན་པ་མ་ཡིན་པས་ལྡོག་པའི་ཕྱིར་མི་མཐུན་ནོ་སྙམ་ན། ཉི་མའི་གཟུགས་བཞིན་ནོ། ། དེས་སྨིན་པའི་འབྲུ་ལ་སོགས་པ་ནི་གཏན་ཏུ་བ་ཡིན་ནོ། ། འོ་ན་དེས་ཀྱང་གཏན་ཏུ་ཕན་པ་སྐྱེད་པ་མ་ཡིན་ཏེ། འོར་ཅིག་མུན་པ་བཙལ་བ་ལ་སོགས་པས་ཕན་བཏགས་ཀྱང་མིག་མི་སྐྱེད་པས་ན་རྟག་ཏུ་མཐོང་བའི་རྒྱུ་མ་ཡིན་ནོ་ཞེ་ན། ཡིད་བཞིན་ནོར་འདྲ་སྟེ། དེས་ནི་མིག་སྐྱེད་པ་ལ་སོགས་པའི་སྒོ་ནས་རྟག་ཏུ་ཕན་འདོགས་པ་ཁོ་ནའོ།

། འོ་ན་དེ་ཡང་འཇིག་རྟེན་ལས་འདས་པའི་དགེ་བ་མ་བསགས་པའི་ཀླུ་ལ་སོགས་པས་ཀྱང་ཐོབ་པས་རྙེད་པས་སླ་བའི་ཕྱིར་མི་འདྲའོ་སྙམ་ན། སྒྲ་སྙན་བཞིན་ནོ། ། དེ་ནི་སུས་ཀྱང་ཐོབ་པར་མི་ནུས་ཏེ། སྐད་ཅིག་པ་དང་མི་བདེན་པའི་ཕྱིར་རོ། ། ལྷག་མ་ནི་གོ་སླའོ། ། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པས་སངས་རྒྱས་ལ་ཇི་ལྟར་བརྟེན་ཅེ་ན། སངས་རྒྱས་བྱང་ཆུབ་ལ་བརྟེན་ནས་བྱ་བའོ། ། འཕྲིན་ལས་ཀྱི་སྐབས་སོ། ། ། ། ག༦ ཕན་ཡོན་གྱི་སྐབས་བཤད་པ། དེ་ལྟར་རིགས་ཀྱི་རྣམ་པར་བཞག་པ་དང༌། སོ་སོའི་རྣམ་པར་དབྱེ་བ་བཤད་ནས། ད་ནི་དེ་ལ་ལྷག་པར་མོས་པའི་ཕན་ཡོན་སྟོན་ཏོ། ། འདི་ལ་ཡང་བསྟན་པ་དང་བཤད་པའོ། ། དང་པོ་ལ་གསུམ་སྟེ། སྤྱིར་བརྗོད་པ་དང༌། བྱེ་བྲག་ཏུ་བསྟན་པ་དང༌། རིགས་པའོ། ། དང་པོ་ནི་ཚིགས་སུ་བཅད་པ་གཉིས་སོ། ། གཉིས་པ་ནི་ཚིགས་སུ་བཅད་པ་གསུམ་མོ། ། ཐ་མ་ནི་ཚིགས་སུ་བཅད་པ་གཅིག་གོ ། བཤད་པ་ལ་གསུམ་སྟེ། སྤྱིར་བསྔགས་པ་དང་བསམ་པ་ཕུན་སུམ་ཚོགས་པ་མི་ཉམས་པའི་རྒྱུ་ཉིད་དང༌། སྦྱོར་བ་ཕུན་སུམ་ཚོགས་པ་འགྲུབ་པའི་རྒྱུ་ཉིད་ཀྱིས་བསྔགས་པའོ། །དང་པོ་ནི་ཚིགས་སུ་བཅད་པ་གཉིས་ཏེ། གནས་དང་དེ་ནི་ནས་སྐལ་ལྡན་འགྱུར་ཞེས་བྱ་བའི་བར་རོ། ། གཉིས་པ་ནི་བསམ་གྱིས་མི་ཁྱབ་པའི་ནས། ཉེ་བར་གནས་པར་འགྱུར་ཞེས་བྱ་བའི་བར་གྱི་ཚིགས་སུ་བཅད་པ་གཉིས་སོ། ། གསུམ་པ་ནི་དེ་ནི་རྟག་ཏུ་ཞེས་བྱ་བ་ལ་སོགས་པའོ། །འདི་ལ་ཡང་གསུམ་སྟེ། སྦྱོར་བ་ཕུན་སུམ་ཚོགས་པའི་རྒྱུ་ཉིད་དུ་བསྟན་པ་དང༌། སྦྱོར་བ་ཕུན་སུམ་ཚོགས་པའི་རང་བཞིན་དང༌། སྦྱོར་བ་ཕུན་སུམ་ཚོགས་པའི་རྒྱུ་སྒྲུབ་པའོ། ། དང་པོ་ནི་ཡོངས་སུ་དག་པ་ཉིད་དུ་འགྱུར་ཞེས་བྱ་བའི་བར་རོ། ། གཉིས་པ་ནི་བསོད་ནམས་ཕ་རོལ་ཕྱིན་པ་ལྔ་ཞེས་བྱ་བས་ནི། བསོད་ནམས་ཀྱི་ངོ་བོ་ཉིད་བརྗོད་དོ། ། དེ་ཕུན་སུམ་ཚོགས་པའི་ཁྱད་པར་ནི། དེ་ལ་རྣམ་གསུམ་རྟོག་མེད་པས། ། དེ་རྫོགས་ཡོངས་སུ་དག་པ་ནི། ། དེ་ཡི་མི་མཐུན་ཕྱོགས་སྤང་ཕྱིར།

། ཞེས་བྱ་བ་སྟེ། ཡོངས་སུ་རྫོགས་པ་དང་རྣམ་པར་དག་པའོ། ། འོ་ན་བསོད་ནམས་ཞེས་བྱ་བའི་སྦྱིན་པ་ལས་བྱུང་བ་དང༌། ཚུལ་ཁྲིམས་ལས་བྱུང་བ་དང༌། བསྒོམས་པ་ལས་བྱུང་བ་རྣམ་པ་གསུམ་ལ་འདོད་པ་མ་ཡིན་ནམ། ཕ་རོལ་ཏུ་ཕྱིན་པ་ལ་དེ་ཡིན་པར་ཇི་ལྟར་འགྱུར་ཞེ་ན། སྦྱིན་བྱུང་ཞེས་བྱ་བའི་ཚིགས་སུ་བཅད་པ་གཅིག་གོ ། དེ་ཡང་བསོད་ནམས་ཀྱི་ངོ་བོ་ཉིད་གཞུང་གཟུགས་པའོ། ། དེ་ལྟར་བསོད་ནམས་ཀྱི་ངོ་བོ་དང༌། ཕུན་སུམ་ཚོགས་པའི་ཁྱད་པར་དང༌། ངོ་བོ་ཉིད་སྒྲུབ་པ་གསུམ་གྱིས་ནི། སྦྱོར་བ་ཕུན་སུམ་ཚོགས་པའི་རང་བཞིན་བསྟན་ཏོ། ། གསུམ་པ་ཐོས་པ་སྦྱོར་བ་ཕུན་སུམ་ཚོགས་པའི་རྒྱུར་སྒྲུབ་པ་ནི། འཁོར་གསུམ་རྣམ་པར་རྟོག་པ་ གང༌། ། ཞེས་བྱ་བའི་ཚིགས་སུ་བཅད་པ་གཉིས་སོ། ། རིགས་ཀྱི་སྐབས་སོ། ། ། ། ལུས་རྣམ་པར་གཞག་པ་དང༌། འབྲས་བུ་དཀོན་མཆོག་གི་དོན་དང༌། དེ་སྒྲུབ་བྱེད་རིགས་ཀྱི་དོན་གསུམ་བཤད་ནས། ཁ༣ བསྟན་བཅོས་མཐར་ཕྱིན་པའི་དོན་བསྟན་པ། བཞི་པ་བསྟན་བཅོས་མཐར་ཕྱིན་པའི་བྱ་བ་སྟོན་ཏོ། ། འདི་ལ་གསུམ་སྟེ། ཆོས་བརྗོད་པའི་ཚུལ་དང༌། ཆོས་སྤོང་བའི་སྒྲིབ་པ་ལ་བག་བྱ་བ་ཉིད་དང༌། བཤད་པའི་བསོད་ནམས་བསྔོ་བའོ། ། དེ་ལ་དང་པོ་ལ་ལྔ་སྟེ། རྒྱུ་གང་ལས་བཤད་པ་དང༌། དགོས་པ་གང་གི་ཕྱིར་བཤད་པ་དང༌། བཤད་པའི་རང་བཞིན་ཇི་འདྲ་པ་དང༌། བཤད་པར་བྱ་བ་གང་བཤད་པ་དང༌། དེ་དང་མཐུན་པའི་གང་ཡིན་པའོ། ། རྒྱུ་སྟོན་པ་ནི། དེ་ལྟར་ཡིད་ཅེས་ལུང་དང་རིགས་པ་ལ་བརྟེན་ནས་ཞེས་བྱ་བའོ། ། དགོས་པ་ནི། བདག་ཉིད་འབའ་ཞིག་དག་ཕྱིར་དང༌། གང་དག་ཆོས་ཕུན་སུམ་ཚོགས་ལྡན་བློ། ། དེ་དག་རྗེས་སུ་གཟུང་ཕྱིར་འདི་བཤད་དོ། ། ཞེས་བྱ་བའོ།། བཤད་པའི་རང་བཞིན་ཅི་འདྲ་བ་ཉིད་སྟོན་པ་ནི༌། ཇི་ལྟར་ནས་འདི་ནི་རབ་ཏུ་བཤད་ཅེས་བྱ་བའོ། ། སྒྲོན་མ་དང་མིག་ལ་བརྟེན་ནས་ལྟ་བ་འཇུག་ཅིང་མཐོང་བ་སྐྱེ་བ་ལྟར། སངས་རྒྱས་ཀྱི་གསུང་ཇི་ལྟ་བ་དང༌། རང་གི་ཡེ་ཤེས་ཀྱིས་མཐོང་བ་ཇི་ལྟ་བར་ཕྱིན་ཅི་མ་ལོག་པར་འདི་ཞེས་བྱ་བའི་དོན་ཏོ།

། དེས་ནི་ཚད་བྱེད་ཀྱི་བསྟན་བཅོས་རྒྱུད་བླ་མ་འདི་ཉིད་རང་བཞིན་ཇི་ལྟ་བུ་ཡིན་པ་བརྗོད་དོ། ། དེ་ལྟར་གང་ལས་གང་ཕྱིར་གང་གིས་བཤད་པ་གསུམ་བསྟན་ཏོ། ། བཞི་པ་བཤད་པར་བྱ་བའི་རང་བཞིན་སྟོན་པ་ནི། ། གང་ཞིག་ཅེས་བྱ་བའི་ཚིགས་སུ་བཅད་པ་གཅིག་གོ ། ལྔ་པ་བཤད་པར་བྱ་བ་དེ་དང་རྗེས་སུ་མཐུན་པ་དེའི་འབྲས་བུ་ཉིད་སྟོན་པ་ནི། གང་ཞིག་རྒྱལ་བ་ཞེས་བྱ་བའི་ཚིགས་སུ་བཅད་པའོ། ། གཞུང་ཁ་ཅིག་ལས་ཚིགས་སུ་བཅད་པ་འདིའི་དེ་མ་ཐག་ཏུ། མ་རིག་མདོངས་རྣམས་ཀྱིས་ཀྱང་སྲིན་བུའི་ཡིག་འདྲར་མུ་སྟེགས་བསྟན་བཅོས་སུའང༌། ། དོན་ལྡན་ཆོས་ལྡན་ས་གསུམ་ཉོན་མོངས་ཟད་བྱེད་བརྗོད་འགྱུར་གང་ཡིན་དང༌།

 ། འཇིག་རྟེན་སོ་སོའི་ལེགས་བཤད་གང་དེ་ཡང་བློ་དྲང་སྲོང་བཞིན་འཛིན་ན། ། གསུང་གང་ཟག་མེད་བློ་མངའ་རྣམས་ཀྱི་ཞལ་ནས་བྱུང་བ་སྨོས་ཅི་དགོས། ། ཞེས་འདོན་པ་དེ་ནི། ཚིགས་སུ་བཅད་པ་འདི་གཉིས་གང་གིས་བཤད་པའི་འཆད་བྱེད་ཀྱི་རང་བཞིན་སྟོན་པར་བརྗོད་མོད་ཀྱི། འདི་ནི་མི་རིགས་ཏེ། འཆད་བྱེད་ནི་རྒྱུད་བླ་མ་འདི་ཉིད་ཡིན་ཏེ། རྒྱུ་དང་དགོས་པ་ལ་སོགས་པ་ནི་འདི་ཉིད་ཀྱི་ཡིན་པར་སྣང་བའི་ཕྱིར་དང༌། འཆད་ཀྱི་རྒྱུ་དང་དགོས་པ་དང་མ་འབྲེལ་བ་ཡང་འདིར་འཆད་བྱེད་ཡིན་པར་མི་འདོད་པའི་ཕྱིར་རོ། ། འཆད་བྱེད་འདི་ཉིད་ནི་ཇི་ལྟར་སྒྲོན་གློག་ཅེས་བྱ་བས་བསྟན་ཟིན་ཏོ། ། དེས་ན་ཚིགས་སུ་བཅད་པ་འདི་ནི་ཡོད་ཀྱང་བཤད་པར་བྱ་བའི་རྒྱུ་མཐུན་པར་རིགས་སོ། ། འོན་ཀྱང་འདི་དག་གི་ལྷག་པ་རྗེས་སུ་མི་མཐུན་པ་གཞན་དག་མི་རང་དགའ་བར་བྱེད་པ་འགའ་ཞིག་གིས་བཅུག་པར་སྣང་བས་འདི་དག་ཀྱང་དེ་ལྟ་བུ་ཡིན་པར་དོགས་ཏེ། གཞུང་དང་ཡང་མི་མཐུན་པའི་ཕྱིར་རོ། ། ཆོས་སྤོང་བའི་རྒྱུ་ལ་བག་བྱ་བ་ཉིད་ཀྱང་རྣམ་གསུམ་གྱིས་སྟོན་ཏེ། མི་དགེ་བའི་རྒྱུ་བསྟན་པ་དང༌། སྤོང་བའི་རྒྱུ་དོར་བ་དང༌། སྤངས་པའི་འབྲས་བུའོ། ། དང་པོ་ལ་གཉིས་ཏེ། ཆོས་ལ་ནུས་པས་དབང་མི་ཟ་བ་དང༌། ཕྱོགས་སུ་མ་ལྷུང་བའོ། ། དེའང་རིམ་པ་བཞིན་ཚིགས་སུ་བཅད་པ་གཉིས་ཀྱིས་བསྟན་ཏོ། ། གཉིས་པ་ནི་རྒྱུ་བཅུ་སྤངས་པ་སྟེ། ཚིགས་སུ་བཅད་པ་གཅིག་གིས་བསྟན་ཏོ། ། གསུམ་པ་ནི་ངན་སོང་དུ་འགྲོ་བ་དང༌། འཁོར་བ་ལས་མི་ཐར་པ་གཉིས་ཏེ། རིམ་པ་བཞིན་ཚིགས་སུ་བཅད་པ་གཉིས་ཀྱིས་བསྟན་ཏོ། ། དེ་ལྟར་ཆོས་བཤད་པའི་ཚུལ་དང༌། ཆོས་སྤོང་བ་ལ་བག་བྱ་བ་བསྟན་ནས། གསུམ་པ་བསོད་ནམས་བསྔོ་བ་ཡང་རྣམ་པ་གཉིས་ཏེ། འཕགས་པ་དང༌། སློབ་དཔོན་ཉིད་ཀྱིའོ། ། དང་པོ་ལ་ཡང་གཉིས་ཏེ། བཟོད་པ་ཐོབ་པ་དང༌། བྱང་ཆུབ་ཆེན་པོ་ཐོབ་པ་སྟེ། ཆོས་མིག་དྲི་མེད་སྐྱེས་ཏེ་ཞེས་བྱ་བ་ཡན་ཆད་ཀྱིས་སྣང་བ་མཐའ་ཡས་ཀྱི་འཁོར་དུ་སྐྱེས་ནས་བཟོད་པ་ཐོབ་པར་བསྟན་ལ།

བྱང་ཆུབ་མཆོག་ཐོབ་ཅེས་པས་ནི་བྱང་ཆུབ་ཆེན་པོ་ཐོབ་པའོ། ། སངས་རྒྱས་ཉིད་ཀྱི་མཁྱེན་པའི་ཡུལ་གྱུར་མཁའ་ལྟར་ཟབ་ཅིང་རྒྱ་ཆེ་བ། ། ཐེག་མཆོག་དམ་ཆོས་ཡོན་ཏན་མཛོད་འདི་བྱིས་པའི་ཡུལ་ལས་ཤིན་ཏུ་འདས། ། དེ་ལྟ་མོད་ཀྱི་སྐྱེ་བ་ཀུན་ཏུ་མཆོག་ལ་མོས་པ་གོམས་འདོད་པས། ། བདག་ཉིད་དྲན་ཕྱིར་དད་པ་ཙམ་གྱིས་འདི་བཤད་པ་ལ་མི་རིགས་མེད། ། དམ་ཆོས་གསུང་རབ་ངེས་པའི་དོན་གྱི་ཚུལ། ། ཐེག་ཆེན་བླ་མའི་བསྟན་བཅོས་འདི་བཤད་པས། ། བསོད་ནམས་ཐོབ་དེས་སངས་རྒྱས་ཐམས་ཅད་དང༌། ། མཉམ་པའི་ཆོས་ཉིད་བདག་གིས་མྱུར་ཐོབ་ཤོག། །།ཀ ༣ མ ཇུག་གི་དོན་བསྟན་པ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་དོན་བསྡུས་པ། སྨྲ་བའི་སེང་གེ་ངག་གི་དབང་ཕྱུག་འཆད་གྲྭའི་སློབ་དཔོན། སྒྲ་སྒྱུར་གྱི་ལོ་ཙཱ་བ་ཆེན་པོ། རྔོག་དགེ་སློང་བློ་ལྡན་ཤེས་རབ་ཀྱིས་མཛད་པ། རྫོགས་སོ། ། ། ། བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། ཐེག་པ་ཆེན་པོ་རྒྱུད་བླ་མའི་བསྡུས་དོན་འགྲེལ་པ་བཞུགས་སོ། ། -PAGE 550--PAGE 551--PAGE 545-