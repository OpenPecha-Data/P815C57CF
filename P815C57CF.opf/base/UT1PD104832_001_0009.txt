པོ་མེད་དོ།

 ། གཉིས་པ་ཡང་མ་ཡིན་ཏེ་འདིར་དེ་གཉིས་རྒྱུ་འབྲས་སུ་གྲུབ་ཀྱང༌། མེ་དང་དུ་བའི་མཚན་ཉིད་ཅན་གཞན་རྒྱུ་འབྲས་མ་ཡིན་པ་སྲིད་པ་ནི་དེ་མ་ཐག་ཏུ་འགོག་པའི་ཕྱིར་ལན་ཅིག་མ་རིངས་ཤིག་དང༌། འདིར་དེ་གཉིས་རེ་ཞིག་རྒྱུ་འབྲས་སུ་ཇེ་བསྒྲུབས་ཏེ་གདོད་དགག་པར་བྱའོ། ། གལ་ཏེ་ཁྱོད་རྒྱལ་ནས་ཚད་མ་འགས་འདིར་མེའི་མཚན་ཉིད་དང་དུ་བའི་མཚན་ཉིད་གཉིས་རྒྱུ་འབྲས་སུ་གྲུབ་ཀྱང་གཞན་དུ་དེའི་མཚན་ཉིད་ཅན་དེ་ལྟ་མ་ཡིན་པར་ཡང་སྲིད་ན་ནི། དེའི་ཚེ་ཚད་མ་ལྔའམ་གསུམ་གྱིས་མཚན་ཉིད་གཉིས་རྒྱུ་འབྲས་སུ་གྲུབ་ཀྱང་རྒྱུ་འབྲས་ཀྱི་མི་འཁྲུལ་བ་མེད་པས་འབྲས་བུའི་གཏན་ཚིགས་འཇིག་པ་ཁོ་ནའོ། ། དེས་ན་རྗེས་སུ་འགྲོ་བ་དང་ལྡོག་པ་ཕན་ཚུན་ཁྱད་པར་ཅན་ནི་འདོད་རྒྱལ་བ་མ་ཡིན་ཏེ། ངེས་པ་ཉིད་ཡིན་པའི་ཕྱིར་ཏེ། ངེས་པ་ཉིད་ནི་འདོད་རྒྱལ་བར་འགལ་བའི་ཕྱིར་རོ། ། འོ་ན་སྔར་དུ་བ་ཡུལ་དེ་ཉིད་ན་ཡོད་པ་དང་ཡུལ་གཞན་ནས་འོངས་པས། མ་དམིགས་པའི་དུས་སུ་སྣང་དུ་རུང་བ་ཉིད་ཅི་ལྟར་ངེས། དེ་མ་ངེས་ན་ཡང་མ་དམིགས་པ་ཙམ་གྱིས་མེད་པ་མི་འགྲུབ་པ་ན། གཏན་དུ་ཡོད་པར་དོགས་པ་མི་སེལ་བས། མ་སྐྱེས་པ་ཉིད་ཅི་ལྟར་འགོག་ཅེ་ན། ཡུལ་དེ་ན་ཡོད་པ་ནི་སྔར་དམིགས་པའི་གནས་སྐབས་ཀྱི་ཡུལ་དང་ཤེས་པ་གཅིག་ལ་འདྲེར་རུང་བས་དམིགས་པར་རུང་བ་ཉིད་ངེས་སོ། ། ཡུལ་གཞན་ནས་འོངས་པ་ཡིན་ན་ཡང་དབུས་ཀྱི་ཡུལ་དང་འབྲེལ་བའི་སྔོན་རོལ་དུ་ཐོན་ཀོར་གྱི་ཡུལ་སྔར་དམིགས་པ་དང༌། ཤེས་པ་གཅིག་ལ་འདྲེར་རུང་བས་སྣང་དུ་རུང་བར་ངེས་ཀྱི་གཞན་དུ་ནི་མ་ཡིན་ནོ། །དེས་ན་སྔར་གང་དུ་གནས་པའི་ཡུལ་དེ་དང་དེའི་ཐོན་ཀོར་གྱི་ཡུལ། དུ་བས་དབེན་པར་དམིགས་པ་ཉིད། དུ་བ་མ་དམིགས་པའི་དོན་ཡིན་པས་སྣང་བ་མི་དམིགས་པའི་ཁྱད་པར་གྲུབ་བོ། ། དེས་ན་མ་སྐྱེས་པར་དགག་པར་ནུས་སོ། ། འོ་ན་སྔར་དུ་བ་ཡོད་པ་ཉིད་རྣལ་འབྱོར་པ་ལ་སོགས་པའི་མཐུས་མ་མཐོང་བ་སྲིད་དོ་ཞེ་ན། དེ་ལྟར་སེམས་ན་མེ་ཉིད་རྣལ་འབྱོར་པས་སྤྲུལ་པ་ཇི་ལྟར་མི་དོགས།

དེ་ནི་གནོད་པ་མེད་པའི་མཐོང་བའི་ཡུལ་ཡིན་པས་མི་སླུ་བའི་ཡུལ་ཡིན་ནོ་ཞེ་ན། འོ་ན་མི་དམིགས་པ་ལ་ཡང་གནོད་པ་མེད་པས་མི་སླུ་བར་གྲུབ་བོ་ཞེས་བྲམ་ཟེ་ཆེན་པོ་བཤད་དེ། དེ་ཡང་མི་རིགས་པར་མ་མཐོང་ངོ༌། ། འདི་ལ་སློབ་དཔོན་ཆེན་པོ་ཆོས་མཆོག་ན་རེ། སྔར་ཡོད་ན་སྣང་དུ་རུང་བ་ལས་མེད་པར་རྟོགས་ལ། དེ་ཉིད་ཀྱང་དུ་བའི་རྒྱུན་སྔར་ཡོད་ན། ས་ཕྱོགས་དང་ཤེས་པ་གཅིག་ལ་འདྲེར་རུང་བར་ངེས་པས། དེ་ཡང་ད་ལྟར་རྒྱུན་སྐྱེ་བཞིན་པར་མཐོང་བ་ལས་ཏེ། སྔར་ཡོད་པ་ཡུལ་གཞན་ནས་འོངས་པ་ནི་སྐྱེ་བཞིན་པ་དང་འགལ་བས་སོ། ། དེ་ལྟར་ཡུལ་གཞན་ནས་འོངས་པ་བཀག་པ་ན་དུ་བའི་རྒྱུན་ཡོད་ན་སྔར་ཡང་འདི་ཉིད་ན་ཡོད་དོ་ཞེས་ངེས་ལ། དེ་ལྟར་ན་ཡང་ཁྱད་པར་མེད་པས་སྔར་མཐོང་བའི་གནས་སྐབས་ཀྱི་ས་ཕྱོགས་དང་ཤེས་པ་གཅིག་ལ་འདྲེ་བ་ངེས་པས། ཡོད་ན་སྣང་དུ་རུང་བར་གྲུབ་བོ་ཞེས་གསུང་ངོ༌། ། འདི་ནི་མི་འཐད་དེ། དེ་ལྟར་ན་སྣང་རུང་དུ་ངེས་པ་དང༌། སྔར་མེད་པར་ངེས་པ་གཉིས་ཕན་ཚུན་བརྟེན་པ་དང༌། སྣང་རུང་དུ་ངེས་པ་དོན་མེད་པར་ཡང་ཐལ་བའི་ཕྱིར་རོ། ། དང་པོ་ནི་སྔར་མེད་པར་ནི་སྣང་བ་མ་དམིགས་པ་ལས། སྣང་བ་ཉིད་དུ་ངེས་པ་ནི་སྐྱེ་བཞིན་པར་ངེས་པ་ལས་ཡིན་ལ། སྐྱེ་བཞིན་པ་ཡང་སྔ་ན་མེད་པར་རྟོགས་པས་ཁྱབ་སྟེ། སྔར་ཡོད་པ་ལ་ནི་སྐྱེ་བཞིན་པ་འགལ་བའི་ཕྱིར་རོ། ། གཉིས་པ་ནི་སྐྱེ་བཞིན་པར་ངེས་པ་ཉིད་ཀྱིས་ཡུལ་དེའམ་གཞན་ན་སྔོན་པོ་ཡོད་པ་བཀག་པ་ངེས་པར་གྲུབ་པས། སྐྱེ་བཞིན་པས་སྒྲུབ་པའི་སྣང་དུ་རུང་བས་ཅི་བྱ། དོན་འདི་ལ་བྲམ་ཟེ་ཆེན་པོ་ན་རེ། རྗེས་སུ་འགྲོ་བ་ནི་མི་དམིགས་པ་སྔོན་དུ་སོང་བ་མངོན་སུམ་གཉིས་ཏེ། ཚད་མ་གསུམ་གྱིས་རྟོགས་ལ། དེས་ཀྱང་རྒྱུ་འབྲས་སུ་ངེས་ཏེ། འདོད་རྒྱལ་བ་མི་སྲིད་པའི་ཕྱིར་རོ། ། འོན་ཀྱང་དེའི་སྟེང་དུ་མི་དམིགས་པ་གཉིས་ལྡོག་པ་སྒྲུབ་པའི་ཕྱིར་གསུངས་པ་ནི། རྒྱུ་གཞན་རྣམ་པར་བཅད་ནས་ངེས་པའི་ཁྱད་པར་སྒྲུབ་པའི་དོན་ཏོ།

། དཔེར་ན་རིམ་དང་ཅིག་ཅར་དམིགས་པ་དེ་མཐའ་དག་རྒྱུ་ཡིན་ཏེ། སྔར་གནས་པ་རྣམས་ལ་མེ་སྔ་ན་མེད་པ་བསྣན་པས་རྒྱུ་ཚང་མ་ཐག་ཏུ་དུ་བ་ཡོད་པ་ཡིན་ནམ། འོན་ཏེ་གློ་བུར་དུ་འོངས་པའི་རྫས་གསར་བ། མེ་ལ་སོགས་པ་ཉིད་རྒྱུ་ཡིན་ཞེས་དོགས་པ་ལ། དེ་ལས་གཅིག་མེད་ན་ཡང་མི་དམིགས་པ་ཞེས་གསུངས་པས། གཞན་རྒྱུ་ཡིན་པ་གཅོད་དེ། གཞན་ལོག་ཀྱང་མི་ལྡོག་པའི་ཕྱིར་དང༌། མེ་ཉིད་ལོག་ན་ལྡོག་པའི་ཕྱིར་དེ་ཙམ་རྒྱུར་གྲུབ་པས་སོ་ཞེའོ། ། འདི་ནི་མི་འཐད་དེ། སྔར་མ་བྱུང་བའི་རྒྱུན་སྐྱེ་བ་ལ་འདོད་རྒྱལ་བ་མི་སྲིད་པས་རྗེས་སུ་འགྲོ་བ་ཙམ་ལས་རྒྱུར་གྲུབ་ན། མར་མེའི་འོད་ཀྱིས་དབེན་པ་དང༌། མུན་པ་ཡང་རྒྱུ་འབྲས་སུ་ཐལ་བ་ཟློག་ཅིང༌། མེ་དང་དུ་བ་མྱི་འཁྲུལ་བ་སྒྲུབ་པ་ལ་དེའི་ལྷན་ཅིག་བྱེད་པ་གཞན་དགག་པ་ནི་དོན་མེད་དོ། ། ནུས་པ་ཡང་མ་ཡིན་ཏེ། མི་སྣང་བ་ཤ་ཟ་ལ་སོགས་པ་མེ་དང་ལྷན་ཅིག་ཏུ་དུ་བའི་རྒྱུ་ཡིན་པ་ལ་གནོད་པ་མ་མཐོང་བའི་ཕྱིར་རོ། ། དེས་ན་ཚད་མ་ལྔ་ཁོ་ནས་རྒྱུ་འབྲས་སུ་སྒྲུབ་པར་རིག་པར་བྱའོ། ། འོ་ན་བུམ་པ་ལ་སོགས་པ་རྫ་མཁན་ལ་སོགས་པའི་སྐྱེད་བྱེད་ལོག་ཀྱང་རྒྱུན་གནས་པར་སྐྱེས་པས་མི་ལྡོག་པ་ཇི་ལྟར་རྒྱུ་འབྲས་སུ་ངེས། དེས་ན་ཚད་མ་ལྔ་ནི་རྒྱུ་འབྲས་རྟོགས་པའི་ཚད་མ་མཐའ་དག་ལ་ཁྱབ་པར་བྱེད་པ་མ་ཡིན་ནོ་ཞེ་ན། འདི་ལ་ཡང་རྫ་མཁན་ཀྱི་རྩོལ་བ་དང་འཇིམ་པ་ལས་སོགས་པ་སྔ་མ་ལས་གཞན་འཇུག་པ་ཆད་ན་བུམ་པ་གཞན་སྐྱེ་བ་མེད་པར་མཐོང་བ་ལས་ལྡོག་པ་ངེས་ཏེ། རྒྱུ་གཞན་ཟད་པས་འབྲས་བུ་གཞན་ལྡོག་པ་བཞིན་དུ། སྔར་གྱི་རྒྱུ་མེད་ན་བྱུང་བཞིན་པའི་འབྲས་བུ་མི་འབྱུང་བར། མཐོང་བའི་ལྡོག་པ་རྟོགས་པ་ལས་འཇུག་པ་གཅིག་གིས་ངེས་པའི་ཕྱིར་རོ། ། དེ་ལྟ་ན་ཡང་མེ་དང་དུས་མཉམ་པ་ན་ཡོད་པའི་འགྲོ་བ་མཐའ་དག་དམིགས་པའི་སྔར་དུ་བ་སྣང་དུ་རུང་བ་མ་དམིགས་ལ། མེ་དང་དུས་མཉམ་པའི་འགྲོ་བ་མཐའ་དག་དམིགས་ན་དུ་བ་དམིགས་ཤིང༌། ཡང་དེ་མ་དམིགས་ན་དུ་བ་མ་དམིགས་པས་ཚད་མ་ལྔ་པོ་ཡོད་ཀྱང་རྒྱུ་འབྲས་སུ་སྒྲུབ་བྱེད་མ་ཡིན་པའི་ཕྱིར་ཧ་ཅང་ཁྱབ་པར་འགྱུར་རོ་ཞེ་ན༑

མ་ཡིན་ཏེ། མངོན་སུམ་དང་མི་དམིགས་པ་རྣམ་པ་ལྔ་ནི་རྒྱུན་གཞན་གྱིས་རྒྱུན་གཞན་སྐྱེད་པར་རྟོགས་པར་བྱེད་པའི་ཚད་མར་ཁས་ལེན་ཏོ། ། དེས་ན་སྐད་ཅིག་ལ་བརྟེན་ནས་རྒོལ་བ་ནི་སྐབས་ཀྱི་དོན་མ་རིག་པར་ཟད་དོ། ། མངོན་སུམ་དང་མི་དམིགས་པ་ལྔས་དངོས་པོ་གཉིས་རྒྱུ་འབྲས་སུ་གྲུབ་པར་བརྗོད་པ་ན། དེ་གཉིས་ཐ་དད་པར་མངོན་སུམ་གྱིས་གྲུབ་པ་ལ་ཡིན་པར་རྟོགས་སོ། ། དེ་ལྟ་ན་ཡང་ཚུ་རོལ་མཐོང་བའི་མངོན་སུམ་གྱིས་སྐད་ཅིག་ཐ་དད་པར་མི་རྟོགས་པས་རྒྱུན་གཉིས་རྒྱུ་འབྲས་སུ་དེས་གྲུབ་པར་གོ་བ་ཁོ་ནའོ། ། དེས་ན་ཐ་དད་པ་ཉིད་མངོན་སུམ་གྱི་ཡུལ་མ་ཡིན་པ་ལ་མངོན་སུམ་དང་མི་དམིགས་པ་ལྔ་འཇུག་མི་སྲིད་པས་སྐབས་མ་ཤེས་པར་རྩོད་པར་གསལ་ལོ། ། སྐད་ཅིག་གི་རྒྱུ་འབྲས་ནི་འཐད་པས་ངེས་པར་ཟད་ཀྱི། མཐོང་བས་ནི་མ་ཡིན་ནོ། ། དེ་ཡང་མཐོང་བས་རྒྱུན་རྒྱུ་འབྲས་སུ་གྲུབ་པ་ལ་བརྟེན་ནས་འཇུག་པ་ཡིན་ཏེ། དེ་ལྟ་མ་ཡིན་ན་ནི། འཐད་པ་སྐད་ཅིག་ད་ལྟ་བ་སྔ་མའི་འབྲས་བུར་ཡང་ངེས་མི་ནུས་སོ། ། འདི་ལྟར་བུམ་པ་དང་འཇིམ་པའམ། བུམ་པ་དང་གྱོ་མོ་དག་རྒྱུན་མང་པོའི་བདག་ཉིད། རྒྱུན་མང་པོའི་འབྲས་བུར། མངོན་སུམ་དེས་དབེན་པ་དང་དེའི་རྣམ་པ་ཅན་ལྔས་ངེས་པ་ན། གདོན་མི་ཟ་བར་དངོས་པོ་རྣམས་རང་གི་སྐལ་བ་མཉམ་པར་ལྟོས་པར་གྲུབ་ལ། དེ་ལྟ་ན་ད་ལྟའི་བུམ་པའི་སྐད་ཅིག་འདི་ཡང༌། རི་ལ་སོགས་པའི་སྐད་ཅིག་ལས་བྱུང་བ་མ་ཡིན་ལ། སྔར་བར་ཆད་པའི་འཇིམ་པའི་སྐད་ཅིག་ལས་ཀྱང་མ་ཡིན་ཏེ། རང་གི་སྐལ་བ་མཉམ་པ། བར་མ་ཆོད་པ་ལ་ལྟོས་པར་སྤྱིར་མངོན་སུམ་དུ་མཐོང་བས་སོ། ། དེས་ན་བུམ་པའི་སྐད་ཅིག་མ་སྔ་མ་ལས་བྱུང་བ་ཡིན་ནོ་ཞེས་རྟོགས་པ་ཡིན་ནོ། ། དེས་ན་ཧ་ཅང་ཁྱབ་པ་མེད་དོ། ། གལ་ཏེ་རྒྱུན་ནི་ཅིག་ཅར་ཉེ་བར་གནས་པ་མ་གྲུབ་པས་འགའི་སྐྱེད་བྱེད་དུ་མི་རུང་ལ། བསྐྱེད་བྱར་ཡང་མི་རུང་བས། ཇི་ལྟར་མངོན་སུམ་ལ་རྒྱུ་འབྲས་སུ་སྣང་བར་འཐད་ཅེ་ན། འདི་ལ་རྒྱུན་གྱི་དོན་ནི་གཉིས་ཏེ་མཚན་ཉིད་དུ་བརྗོད་པ་རིགས་ཙམ་དང༌།

སྐད་ཅིག་བརྒྱུད་པའོ། ། མངོན་སུམ་དང་མི་དམིགས་པས་རྒྱུན་རྒྱུ་འབྲས་སུ་རྟོགས་སོ་ཞེས་བྱ་བའི་དོན་ཡང་གཉིས་ཀ་ལྟར་ཡིན་ཏེ། མཚན་ཉིད་རྒྱུ་འབྲས་སུ་ངེས་པར་བྱ་བ་ཡིན་གྱི་སོ་སོར་ངེས་པའི་རྫས་ཙམ་ནི་མ་ཡིན་པའི་ཕྱིར། མཚན་ཉིད་དེ་ཡང་སྐད་ཅིག་ལ་ཡོངས་སུ་གཅོད་པར་མི་ནུས་པས་སྐད་ཅིག་བརྒྱུད་པ་དུ་མ་ལ་ངེས་པར་བྱ་བའི་ཕྱིར་ཏེ། སྐད་ཅིག་སོ་སོ་ལ་མཚན་ཉིད་ཐ་མི་དད་པར་མོས་པའི་ཕྱིར་རོ། ། དེས་ན་སྔ་ཕྱིའི་སྐད་ཅིག་ཀུན་དུས་གཅིག་ཏུ་མི་གནས་ཀྱང༌། རྫ་མ་ལ་སོགས་པའི་སྐད་ཅིག་མཚན་ཉིད་འདྲ་བ་མང་པོ་དུས་སུ་མ་ཁྱབ་པར། འཇིམ་པའི་སྐད་ཅིག་དེ་འདྲ་བ་རྒྱུན་དུ་འཇུག་པའི་རྗེས་ལ་སྐྱེ་བས་རྒྱུན་བསྐྱེད་བྱ་སྐྱེད་བྱེད་དུ་འཐད་དོ། ། དེས་ན་མེ་ལོག་ནས་དུ་བ་ཡོད་པ་དང་འཇིམ་པ་ལོག་ནས་རྫ་མ་དེ་ཉིད་ཀྱི་སྐད་ཅིག་སྔ་མ་ལས་སྐྱེ་ཡང༌། མེ་དང་འཇིམ་པའི་མཚན་ཉིད་ཅན་གྱི་རྒྱུན་སྔོན་དུ་སོང་བ་ལ་ལྟོས་པས། རྒྱུན་ལ་ལྟོས་ཏེ་འཁྲུལ་བ་མེད་དོ། ། སྐད་ཅིག་ལ་ལྟོས་ན་ནི་རྫ་མའི་སྐད་ཅིག་དང་དུ་བའི་སྐད་ཅིག་མེའི་སྐད་ཅིག་དང་འཇིམ་པའི་སྐད་ཅིག་སྔོན་དུ་འགྲོ་བར་མ་ངེས་ཏེ། རང་གི་སྐད་ཅིག་ལས་བྱུང་བས་སོ། ། མཚན་ཉིད་འདྲ་བའི་རྒྱུན་གཅིག་ཏུ་བྱས་པ་ན་ནི། སྐད་ཅིག་རྣམ་པར་མ་ཕྱེ་བས་དུ་བ་མེ་སྔོན་དུ་འགྲོ་བར་ངེས་པ་ཁོ་ ནའོ། ། དེས་ན་རྒྱུ་འབྲས་ངེས་པའི་ཚད་མའི་རང་བཞིན་དང༌། དེ་ལ་མ་ཁྱབ་པ་སྤང་བ་དང༌། ཧ་ཅང་ཁྱབ་པ་སྤང་བ་གསུམ་གྱིས་རྒྱུ་འབྲས་གཏན་ལ་འབེབས་པའི་ཚད་མའི་དོན་བཤད་པ་ཡིན་ནོ། ། དེ་ལྟར་རྒྱུ་འབྲས་ཀྱི་ཆོས་ངེས་པའི་ཚད་མ་བརྗོད་ནས་ཚིག་ལེའུར་བྱས་པ་རྣམ་པར་འགྲེལ་པས་ལན་ཅིག་གསལ་བ་གཅིག་ལ་ཞུགས་པའི་ཚད་མ་དེའི་འཇུག་པ་དཔྱད་པ་ཉིད་ལས། མི་འཁྲུལ་བ་ཉིད་རབ་ཏུ་གྲུབ་བོ་ཞེས་སྟོན་པ་ནི། འབྲས་བུ་ཡང་ཞེས་བྱ་བའོ། ། འདིར་མེ་ལས་སྐྱེ་བར་མཐོང་བའི་དུ་བའི་གསལ་བ་དེ་མེ་མེད་པར་སྲིད་པ་འདིས་འགོག་པ་ནི་མ་ཡིན་ཏེ།

མེ་ཡོད་ན་ཡོད་པ་ཉིད་དང་དེ་མེད་པ་ནི་ཕན་ཚུན་རྣམ་གཅོད་ཀྱི་འགལ་བར་གྲུབ་པ་ཉིད་ཀྱིས་བཀག་པས། རྒྱུ་མེད་པར་ཐལ་བ་ལ་མི་ལྟོས་པར་བཀག་པ་གྲུབ་པའི་ཕྱིར་དང༌། དེ་བཀག་པས་མི་འཁྲུལ་བ་ཡང་མི་འགྲུབ་པའི་ཕྱིར་ཏེ། མི་འཁྲུལ་བ་ནི་སྤྱིའི་མཚན་ཉིད་ལ་རྣམ་པར་འཇོག་གི སོ་སོར་ངེས་པའི་གསལ་བ་ལ་ནི་མ་ཡིན་ཞེས་བཤད་ཟིན་ཏོ།། དེས་ན་དུ་བའི་མཚན་ཉིད་ཙམ་འབྲས་བུར་གྲུབ་པས། དེ་མེ་མེད་པར་འབྱུང་བ་ལ་གནོད་པ་འདི་སྟོན་པ་ཡིན་ནོ། ། རྒྱུ་མེད་པ་ཅན་དུ་ཁས་ལེན་ན་ནི་མཚན་ཉིད་འབྲས་བུར་རྟོགས་པའི་ཚད་མས་གནོད་དོ། ། དཔེར་ན་དུ་བའི་གསལ་བ་གཅིག་ལ་དེའི་མཚན་ཉིད་འབྲས་བུར་ངེས་པར་བྱེད་པའི་ཚེ། དེའི་སྔར་རམ། དེ་ཉིད་ཀྱི་ཚེ་དུ་བའི་གསལ་བ་གཞན་མེ་མ་ཡིན་པ་ལས་སྐྱེ་བར་མཐོང་ན་ངེས་པར་བྱ་བའི་མཚན་ཉིད་དེ། མེ་ལོག་ན་ལྡོག་པ་རྟོགས་པ་དང་འགལ་བ་བཞིན་དུ། ཡུལ་དང་དུས་འགའ་ཞིག་གི་ཚེ་དུ་བའི་མཚན་ཉིད་ཅན་མེ་མ་ཡིན་པ་ལས་སྐྱེ་བ་སྲིད་ན་ཡང་ཚད་མས་སྔར་ཡུལ་དུ་བྱས་པའི་ལྡོག་པ་དང་འགལ་ལོ། ། དེས་ན་མངོན་སུམ་དང་མི་དམིགས་པ་ལྔས་དུ་བའི་མཚན་ཉིད་ཙམ་མེའི་རྗེས་སུ་འགྲོ་བ་དང་ལྡོག་པའི་རྗེས་སུ་བྱེད་པར་ཡོངས་སུ་བཅད་པས་འགལ་བ་རྣམ་པར་གཅོད་པའི་ཕྱིར་མི་འཁྲུལ་བ་གྲུབ་བོ། །ཡང་ན་ཚད་མ་ཕྱི་མ་གཞན་ཞིག་གིས་འདི་ནི་མཚན་ཉིད་གང་ཞིག་མེ་ལོག་ན་ལྡོག་པར་སྔར་ཚད་མས་རྟོགས་པའི་མཚན་ཉིད་ཅན་ཡིན་ནོ་ཞེས་ངེས་པར་བྱས་པ་ན། མཚན་ཉིད་དེ་མེ་ལ་མི་འཁྲུལ་བར་ཤུགས་ཀྱིས་ངེས་ཏེ། དེའི་མཚན་ཉིད་མེ་མེད་པར་རེས་འགའ་སྲིད་པ་ཡིན་ན། མཚན་ཉིད་དེ་མེ་ལོག་ན་ལྡོག་པར་ཚད་མས་མཐོང་བ་ཉིད་ལ་གནོད་པའི་ཕྱིར་ན། ད་ལྟ་མཐོང་བཞིན་པ་ཉིད་ཀྱང་ཚད་མས་མེ་ལོག་ན་ལྡོག་པར་རྟོགས་པའི་མཚན་ཉིད་ཅན་ཉིད་དུ་འགལ་བའི་ཕྱིར་རོ། ། དེས་ན་འགལ་ཟླ་གཅིག་རྟོགས་པས་གཉིས་པ་བཀག་པ་ན་མི་འཁྲུལ་བ་གྲུབ་བོ། ། དེས་ན་གཉིས་ཀ་ལྟར་ཡང་སྔ་ཕྱིའི་ཚད་མ་གཉིས་ཀྱི་འཇུག་པ་དཔྱད་པས་མི་འཁྲུལ་བ་ངེས་པ་ཡིན་ནོ།

། དེས་ན་བློ་སྔ་མ་ཉིད་དམ། དེའི་ཡུལ་གྱི་རང་བཞིན་ཅན་འདི་ཡིན་པར་རྟོགས་པའི་བློ་ཕྱི་མའི་འཇུག་པ་དཔྱད་པས་ངེས་ཀྱང་བླ་སྟེ། འཁྲུལ་བ་སྲིད་པར་དོགས་པ་སེལ་བ་ནི་དངོས་སུ་དཔྱོད་པ་ཉིད་ཡིན་ནོ། ། དཔེར་ན་མདུན་ན་སྣང་བའི་སྔོན་པོ་དེ་ལ་སྔོན་པོ་ཉིད་ཀྱི་མཚན་ཉིད་ཀྱིས་སྔོན་པོ་མ་ཡིན་པ་དང་འགལ་བར་ངེས་པ་ན། སྔོན་པོའི་མཚན་ཉིད་ཡུལ་དང་དུས་གཞན་དུ་སྔོན་པོ་མ་ཡིན་པ་དང་མི་འགལ་བ་སྲིད་པ་ཡིན་ན། ཡུལ་དང་དུས་ཀྱི་ཁྱད་པར་ལ་མ་ལྟོས་པར་སྔོན་པོ་ཙམ་གྱི་རྒྱུ་མཚན་གྱིས་སྔོན་པོ་མ་ཡིན་པ་དང་འགལ་བར་རྟོགས་པ་ལ་གནོད་པས། གཅིག་ཡོངས་སུ་བཅད་པས་གཞན་འགོག་པ་བཞིན་དུ་འདིར་ཡང་བལྟའོ། ། དེ་ལྟར་འབྲས་བུར་མཐོང་བས་གནོད་པ་བརྗོད་ནས། ཡང་ན་རྒྱུར་མཐོང་བས་འཁྲུལ་བ་ལ་གནོད་དོ་ཞེས་སྟོན་པ་ནི་ཡང་ན་ཞེས་བྱ་བའོ། ། དུ་བའི་རང་བཞིན་ཙམ་གྱིས་མེའི་འབྲས་བུ་མཐོང་བ་ན་མེའི་འབྲས་བུ་ཉིད་དུ་བའི་རྒྱུ་ལས་གཞན་ལ་མི་ལྟོས་པར་ཡོད་པ་ཡིན་པས་དུ་བའི་རྒྱུ་ཙམ་ལ་མེའི་འབྲས་བུ་རྒྱུས་པ་ཡིན་ནོ། །དེས་ན་མེ་མ་ཡིན་པ་ལས་དུ་བ་སྐྱེ་ན་མེའི་འབྲས་བུར་སྐྱེད་པའི་ནུས་པ་མེད་པ་ལས་དུ་བར་བསྐྱེད་པར་བརྗོད་པར་འགྱུར་རོ། ། དེ་ལྟ་ན་ཡང་དུ་བའི་སྐྱེད་བྱེད་མ་ཡིན་པ་ལས་དུ་བ་སྐྱེ་བར་བརྗོད་པར་འགྱུར་ཏེ་དུ་བའི་རྒྱུ་ལ་ནི་མེའི་འབྲས་བུར་སྐྱེད་པས་ཁྱབ་པའི་ཕྱིར་རོ། ། དེ་ལྟ་ན་ཡང་དུ་བ་རྒྱུ་མེད་པ་ཅན་དུ་ཐལ་བ་ཁོ་ནའོ། ། དེ་བཞིན་དུ་མེ་མ་ཡིན་པས་རེས་འགའ་དུ་བ་སྐྱེད་ན་ཡང་དུ་བའི་ནུས་པ་མེའི་འབྲས་བུ་མ་ཡིན་པར་བྱེད་པའི་ནུས་པས་ཁྱབ་པའི་ཕྱིར་ཡང་མེ་ལས་སྐྱེ་ན་རྒྱུ་མེད་པ་ཡིན་ནོ། ། འདིར་ནི་ཡོད་པ་མི་རྟག་པར་བྱེད་པའི་ནུས་པ་ལས་བྱུང་བས་གང་དུ་ཡང་མི་རྟག་པ་མེད་པར་མི་སྲིད་པ་བཞིན་དུ། ནུས་པ་གཅིག་ལས་བྱུང་བས་དུ་བ་མཐའ་དག་མེའི་འབྲས་བུས་ཁྱབ་པར་རྒྱུའི་སྒོ་ནས་གྲུབ་པར་བསྟན་པ་ཡིན་ནོ། ། ནུས་གཅིག་པ་ཡང་ཚད་མ་ལྔས་རྟོགས་པའི་ཕྱིར་རོ།

། དེ་ནི་རྒྱུར་མཐོང་བས་གནོད་པའོ། ། འབྲས་བུར་མཐོང་བས་གནོད་པ་དང༌། རྒྱུར་མཐོང་བས་གནོད་པ་དེ་གཉིས་ཀ་སྤང་བའི་ཕྱིར་གལ་ཏེ་དེ་ཉིད་འབྱུང་བ་ནི་མ་ཡིན་གྱི་ཞེས་བྱ་བ་ལ་སོགས་པའོ། ། བསམ་པ་ནི་རྒྱུ་འབྲས་སུ་ངེས་པའི་ཚད་མས་ཡུལ་དུ་བྱས་པའི་ཁྱད་པར་དེ་ཉིད་གཞན་ལས་སྐྱེ་ན་ཚད་མ་དེས་གནོད་པ་ཞིག་ན། གཞན་སྐྱེ་བས་ཅི་འགལ་ཞེས་བྱ་བའོ། ། འདི་ལ་ལན་དུ་མི་འདྲ་བ་ལས་བྱུང་བ་ཇི་ལྟར་དེ་དང་འདྲ་བ་ཡིན་ཏེ་ཞེས་བྱ་བའོ། ། བསམ་པ་ནི་རྒྱུ་འབྲས་ངེས་པར་བྱེད་པའི་ཚད་མས་རིགས་སྤངས་པའི་དངོས་པོ་ཙམ་རྒྱུ་འབྲས་སུ་ངེས་པ་ནི་མ་ཡིན་ཏེ། མི་ནུས་པའི་ཕྱིར་དང་ཧ་ཅང་ཐལ་བའི་ཕྱིར་རོ། ། རིགས་རྒྱུ་འབྲས་སུ་ངེས་པས་ནི་དེའི་མཚན་ཉིད་ཅན་གཞན་ལས་བྱུང་བ་ལ་ཡང་གནོད་དེ། དེ་ལྟ་མ་ཡིན་ན་དེའི་ཚེ་དུ་བའི་གསལ་བ་གཞན་ནམ་སྔར་རམ་ཕྱིས་དུ་བའི་གསལ་བ་གཞན་མེ་མ་ཡིན་པས་སྐྱེ་ཡང་ད་ལྟའི་གནས་སྐབས་ཀྱི་མེ་དུ་རྒྱུ་འབྲས་སུ་རྟོགས་ནུས་པར་འགྱུར་རོ།

 ། དེ་ལྟ་ན་ནི་མེ་དང་དུས་མཉམ་པའི་རི་ལ་སོགས་པའི་སྐད་ཅིག་རྣམས་ཀྱང་དུ་བའི་རྒྱུ་ཡིན་པ་དང༌། དུ་བ་དང་དུས་མཉམ་པའི་རི་ལ་སོགས་པའི་སྐད་ཅིག་རྣམས་ཀྱང་མེའི་འབྲས་བུར་ངེས་པར་ཐལ་བའམ། ཡང་ན་གང་ཡང་གང་གི་ཡང་རྒྱུའམ་འབྲས་བུར་མི་རྟོགས་པར་འགྱུར་རོ། ། དེས་ན་དུ་བར་འདྲ་བའི་དུ་བའི་རིགས་ཙམ་མེའི་འབྲས་བུར་མཐོང་བས་གསལ་བ་ཐ་དད་ཀྱང་ཚད་མ་དང་འགལ་བ་མི་སྤོང་ངོ༌། ། དེ་བཞིན་དུ་རྒྱུ་ཡང་དུ་བའི་རིགས་ཙམ་གྱི་རྒྱུ་མེའི་འབྲས་བུ་ལ་ནུས་པར་མཐོང་བས་མེའི་འབྲས་བུ་སྐྱེད་པར་མི་འདྲ་བ་ལས་ཇི་ལྟར་འབྲས་བུ་དུ་བའི་རིགས་སུ་འདྲ་བ་འབྱུང༌། གསལ་བ་ཐ་དད་ཀྱང་འགལ་བ་མི་སྤོང་ངོ་ཞེས་བྱ་བ་ཡིན་ནོ། ། གནོད་པའི་རྣམ་པ་གཞན་ཡང་བརྗོད་པ་ནི་གལ་ཏེ་མི་འདྲ་བ་ལས་ཀྱང་ཞེས་བྱ་ བའོ། ། གལ་ཏེ་སྔར་རྒྱུ་མཐོང་བ་དང་མེའི་རང་བཞིན་དུ་མི་འདྲ་བ་གྲོག་མཁར་གྱི་སྤྱི་བོ་ལས་དུ་བར་སྔར་གྱི་འབྲས་བུར་མཐོང་བ་དང་འདྲ་བ་སྐྱེ་ན། དུ་བ་དང་དུ་བ་མ་ཡིན་པའི་ཐ་དད་པའི་རང་བཞིན་ནི་རྒྱུ་མི་འདྲ་བས་བྱས་པ་མ་ཡིན་པར་འགྱུར་ཏེ། རྒྱུ་མི་འདྲ་བ་ཡོད་ཀྱང་འབྲས་བུ་མི་འདྲ་བ་མེད་པས་རྗེས་སུ་འགྲོ་བ་མེད་པར་འགྱུར་བའི་ཕྱིར་རོ། ། འདྲ་བས་ཀྱང་བྱས་པ་མ་ཡིན་ཏེ། འདྲ་བ་ལོག་པ་མི་འདྲ་བས་འབྲས་བུ་མི་འདྲ་བ་མེད་པར་ཚད་མས་མཐོང་བས། ལྡོག་པ་མེད་པའི་ཕྱིར་རོ། ། དེས་ན་མི་འདྲ་བ་རྒྱུ་མེད་པར་ཐལ་ལོ། ། རྒྱུ་དང་ལྡན་པ་ཡང་མཐོང་སྟེ། དེས་ན་མེ་དུ་རྒྱུ་འབྲས་སུ་མཐོང་བ་ལས་གཞན་མི་འདྲ་བ་རྒྱུ་དང་ལྡན་པར་མཐོང་བས་གནོད་པའི་ཕྱིར་མཐོང་བས་གནོད་པའི་རྣམ་པ་གཞན་ཡིན་ནོ། ། གལ་ཏེ་མི་འདྲ་བ་མཐའ་དག་ནུས་པ་གཅིག་ཏུ་མ་གྲུབ་པས། མེ་དང་མི་འདྲ་བ་བརྒྱ་བྱིན་གྱི་སྤྱི་བོ། དུ་བ་ཉིད་དུ་འདྲ་བ་ལ་ནུས་ཀྱང་གཞན་རླུང་དང་ཆུ་ལ་སོགས་པ་ནི་མི་འདྲ་བ་ལ་ནུས་པས་མི་འདྲ་བ་རྒྱུ་མེད་པར་མི་ཐལ་ལོ་ཞེ་ན། ཅི་མི་འདྲ་བ་གཉིས་དངོས་པོ་ཐ་དད་པས་འབྲས་བུ་ཐ་དད་དམ།

མཚན་ཉིད་ཐ་དད་པས། དང་པོ་ནི་མ་ཡིན་ཏེ། དངོས་པོ་ཙམ་ལས་རྒྱུ་འབྲས་སུ་ངེས་པར་བྱེད་ན་མི་ནུས་པ་དང༌། ཧ་ཅང་ཐལ་བའི་བརྗོད་ཟིན་པའི་ཕྱིར་རོ། ། གཉིས་པ་ལྟར་ན་ཡང་མི་འདྲ་བ་ཙམ་གྱི་མཚན་ཉིད་ལས་ཐ་དད་པ་མེད་པས་འགའ་ཞིག་ཏུ་མི་འདྲ་བའི་མཚན་ཉིད་ལས་འདྲ་བར་སྐྱེ་ན་མི་འདྲ་བའི་མཚན་ཉིད་མི་འདྲ་བའི་རྒྱུ་ཡིན་པ་ལ་གནོད་པའི་ཕྱིར་རོ་ཞེས་བཤད་ཟིན་ཏོ། ། འོན་ཏེ་བརྒྱ་བྱིན་གྱི་སྤྱི་བོ་དང་གཞན་མེ་དང་མི་འདྲ་བ་ཙམ་གྱི་མཚན་ཉིད་ཐ་མི་དད་ཀྱང་ཁྱད་པར་གྱི་མཚན་ཉིད་གཞན་ཐ་དད་པས་གཅིག་ནི་འདྲ་བའི་སྐྱེད་བྱེད་གཞན་ནི་མི་འདྲ་བའི་སྐྱེད་བྱེད་དུ་འདོད་ན། དེ་ལྟ་ན་ཡང་མེའི་སྤྱིས་འདྲ་བ་ཙམ། དུ་བའི་སྐྱེད་བྱེད་ཡིན་པ་དང༌། མེ་མ་ཡིན་པའི་སྤྱིས་མི་འདྲ་བ་ཙམ། དུ་བའི་སྐྱེད་བྱེད་ཡིན་པ་དང༌། མེ་མ་ཡིན་པའི་སྤྱིས་མི་འདྲ་བ་ཙམ། མི་འདྲ་བའི་སྐྱེད་བྱེད་དུ་མཐོང་བ་ནི་སྙོན་དུ་མེད་དོ། ། དེས་ན་འདྲ་བ་ཉིད་འདྲ་བའི་སྤྱི་དང༌། མི་འདྲ་བའི་ཁྱད་པར་ལས་ཀྱང་སྐྱེ་ལ། མི་འདྲ་བ་ཉིད་ཀྱང་མི་འདྲ་བའི་སྤྱི་མཚན་ཉིད་དང་མི་འདྲ་བའི་ཁྱད་པར་གྱི་མཚན་ཉིད་ལས་ཀྱང་སྐྱེ་བས། རྒྱུའི་ཐ་དད་པ་དང་ཐ་མི་དད་པ། འབྲས་བུ་ཐ་དད་པ་དང་རྗེས་སུ་འགྲོ་བ་དང་ལྡོག་པ་མེད་པའི་རིགས་པ་སྔར་བརྗོད་པས། རྒྱུ་མེད་པར་ཐལ་ལོ། ། མཐོང་བས་གནོད་པའི་རྣམ་པ་གཞན་ཡང་བརྗོད་པ་ནི་ཐམས་ཅད་ལས་ཐམས་ཅད་སྐྱེ་བར་ཐལ་ལོ་ཞེས་བྱ་བའོ། ། ནས་ཀྱི་རིགས་ལས་ཀྱང་ས་ལུའི་རིགས་སམ། མེའི་རིགས་ལས་ཀྱང་ངོམས་པའི་རང་བཞིན་རེས་འགའ་སྐྱེ་བར་ཐལ་ལོ། ། དེ་ལྟར་འདོད་ན་སྐྱེས་བུའི་འཇུག་ལྡོག་འཆོལ་བས་ཐ་སྙད་ཆད་པར་ཐལ་ལོ། ། ཐ་སྙད་མ་འཆོལ་བ་དང་རྒྱུ་འབྲས་ངེས་པར་ཡང་མཐོང་སྟེ། དེས་ནི་འཁྲུལ་བ་གྲུབ་བོ། ། དེ་ལྟར་མེ་དུ་རྒྱུ་འབྲས་སུ་མཐོང་བ་དང༌། ཐ་དད་པ་རྒྱུ་ལ་ལྟོས་པར་མཐོང་བ་དང༌། འབྲས་བུ་རྒྱུ་ངེས་པ་ལས་སྐྱེ་བར་མཐོང་བས་འཁྲུལ་བ་ལ་གནོད་པ་བསྟན་ནས།

དེ་གསུམ་གྱི་མཇུག་བསྡུས་པ་ནི། དེའི་ཕྱིར་ནས། ཐལ་བའི་ཕྱིར་རོའི་བར་རོ། ། དེ་ལྟར་འདོད་ན་ཡང་མཐོང་བ་གསུམ་གྱིས་གནོད་དོ་ཞེས་བསམས་པའོ། ། གལ་ཏེ་དུ་བའི་རིགས་ཅན་འགའ་ཞིག་རེས་འགའ་མེ་མ་ཡིན་པ་ལས་སྐྱེས་ན་ཡང༌། རྒྱུ་མེད་པར་འགྱུར་ལ། དེ་ཡང་སྔར་གྱི་མངོན་སུམ་དང་མི་དམིགས་པ་ལྔས་མཐོང་བའི་དོན་དང་འགལ་བའི་ཕྱིར༌། རྒྱུ་འབྲས་སུ་མཐོང་བས་གནོད་པར་བརྗོད་ན། དེ་ལྟ་ན་ཐམས་ཅད་མཁྱེན་པ་མ་ཡིན་པ་ལ་རྒྱུ་འབྲས་སུ་ཡིད་ཆེས་པ་མི་སྲིད་པའམ། མི་འཁྲུལ་བར་གྲུབ་པ་དང༌། རྒྱུ་འབྲས་སུ་གྲུབ་པ་ཕན་ཚུན་བརྟེན་ཡར་ཡང་ཐལ་ལོ། ། འདི་ལྟར་རེས་འགའ་འགའ་ཞིག་གཞན་ལས་སྐྱེ་བར་སྲིད་པ་དང་འགལ་བར་ངེས་པ་ནི། ནམ་ཡང་འགའ་ཡང་གཞན་ལས་མི་སྲིད་པར་ངེས་པ་ཁོ་ན་ཡིན་ནོ། ། དེ་ལྟ་ན་དུ་བ་མཐའ་དག་དང་མེ་མཐའ་དག་མ་མཐོང་བར་དེ་མི་ངེས་པས་ཐམས་ཅད་མི་ཤེས་པས་དེ་ངེས་པར་ག་ལ་སྲིད། གཉིས་པ་ནི་དུ་བའི་རིགས་ཅན་ནམ་ཡང་གང་དུ་ཡང་མེ་མ་ཡིན་པ་ལས་སྲིད་པ་བཀག་པ་ནི་མི་འཁྲུལ་བ་ཡིན་ལ། དེས་ཀྱང་རྒྱུ་འབྲས་སུ་ངེས་པར་འགྱུར་ཏེ། གཞན་དུ་སྲིད་པ་མ་བཀག་ན། འབྲས་བུ་ཉིད་དུ་མི་ངེས་པའི་ཕྱིར་རོ། །འབྲས་བུས་ཀྱང་མི་འཁྲུལ་བ་སྒྲུབ་པའི་སྐབས་ཡིན་པས་ཕན་ཚུན་བརྟེན་པར་འགྱུར་རོ། ། དེས་ན་མི་འཁྲུལ་མ་གྲུབ་པའི་སྔོན་རོལ་དུ་རྒྱུ་འབྲས་སུ་འཛིན་པའི་མངོན་སུམ་ཉིད་མེད་པའམ་ཐམས་ཅད་མཁྱེན་པ་མ་ཡིན་པ་ལ་རྒྱུ་འབྲས་སུ་འཛིན་པའི་མངོན་སུམ་མེད་པས། མངོན་སུམ་དང་འགལ་བ་ག་ལ་ཡོད། ། དེས་ན་རྒྱུ་མེད་པར་ཐལ་བ་ནི་འདོད་པ་ཉིད་དེ་གནོད་པ་མེད་པའི་ཕྱིར་རོ་ཞེས་དོགས་ན། མ་ཡིན་ཏེ། མི་འཁྲུལ་བ་ཉིད་སྔར་གྲུབ་ནས་རྒྱུ་འབྲས་སུ་ངེས་པར་བྱེད་ན་བདེན་པ་ཞིག་ན། ད་ལྟ་ནི་ངེས་པའི་དངོས་པོ་ལ། མཚན་ཉིད་ངེས་པ་ཉིད་དུ་རྒྱུའི་རང་བཞིན་འགའ་ཞིག་གིས་བྱེད་པར་གྲུབ་པ་ཁོ་ནས། ཤུགས་ཀྱིས་གཞན་དུ་རེས་འགའ་དེའི་མཚན་ཉིད་འགའ་ཞིག་གཞན་ལས་སྐྱེ་བ་ལ་གནོད་པར་གྲུབ་པས་མི་འཁྲུལ་བ་སྒྲུབ་ཀྱི་རྒྱུ་འབྲས་སུ་གྲུབ་པ་མི་འཁྲུལ་བ་གྲུབ་པ་ལ་ལྟོས་པ་ནི་མ་ཡིན་པས།

སྐྱོན་གཉིས་ཀ་མེད་དོ། ། གསལ་བ་གཅིག་ལ་མཚན་ཉིད་ངེས་པ་མཐོང་བས་གཞན་དུ་དེའི་མཚན་ཉིད་ཅན་གཞན་དུ་སྲིད་པ་ལ་མི་གནོད་ན། སྔོན་པོ་གཅིག་སྔོན་པོ་མ་ཡིན་པ་དང་བྲལ་བར་ངེས་པས། དེའི་རིགས་ཅན་སྔོན་པོ་མ་ཡིན་པའི་དངོས་པོ་དང་མ་འབྲལ་བ་དོགས་པ་གང་གིས་འགོགདེས་ན་མངོན་སུམ་གྱིས་གནོད་པས། གནོད་པ་ཉིད་མ་ཡིན་ནོ། ། ཡང་ན་མངོན་སུམ་གྱིས་མ་གནོད་དུ་ཆུག་མོད། རྗེས་སུ་དཔག་པས་ནི་གནོད་པ་ཁོ་ནའོ། ། ཞེས་འཐད་པས་མི་འཁྲུལ་བ་མེད་པ་ལ་གནོད་པ་བརྗོད་པ་ནི། དེ་ལྟ་ན་ཡང་ཞེས་བྱ་བ་ལ་སོགས་པའོ། ། འདིར་རེས་འགའ་བའི་སྒོ་ནས་འབྲས་བུ་ཉིད་དུ་རྗེས་སུ་དཔོག་པ་ཡིན་ལ། རྒྱུ་དང་ལྡན་པའི་རྣམ་གྲངས་ཅན་འབྲས་བུ་ཉིད་ལ་ཡང༌། རིགས་ངེས་པའི་མཚན་ཉིད་རྒྱུ་ངེས་པས་ཁྱབ་སྟེ། མ་ངེས་པ་ནི་རྒྱུ་མེད་པར་བསྟན་མ་ཐག་པའི་ཕྱིར་རོ། ། དེས་ན་རེས་འགའ་བ་ལས་རྒྱུ་དང་ལྡན་པར་གྲུབ་པ་དང༌། འཁྲུལ་བ་ལ་ཡང་རྒྱུ་མེད་པས་ཁྱབ་པ་ན་མི་འཁྲུལ་བ་གྲུབ་བོ། ། ཕྱེད་དང་པོས་ནི་ཐལ་བའི་རྟགས་བརྗོད་ལ། ཕྱེད་ཕྱི་མས་ནི་དེའི་ཁྱབ་པ་བརྗོད་དོ། ། ལྟོས་པ་ལས་ཡིན་ནོ་ཞེས་བྱ་བ་ནི་ལྟོས་པ་ལ་རག་ལས་པའི་དོན་ཏེ། དེས་ན་ལྟོས་པ་ཁྱབ་བྱེད་དུ་བརྗོད་པ་ཡིན་ནོ། ། གལ་ཏེ་དུ་བ་དེ་མེད་པའི་དུས་ནི་དུ་བ་དང་ལྡན་པར་ཐལ་ཏེ། དུ་བའི་རྒྱུ་མ་ཚང་བ་མེད་པའི་ཕྱིར། འདོད་པའི་དུས་བཞིན་ནོ་ཞེས་བྱ་བ་དང༌། དུ་བ་དེ་ཡོད་པའི་དུས་ཀྱང་དུ་བ་མེད་པའི་རང་བཞིན་དུ་ཐལ་ཏེ། རྒྱུ་དང་མི་ལྡན་པར་འདྲ་བའི་ཕྱིར། མེད་པའི་དུས་བཞིན་ནོ་ཞེས་བྱ་བས། རྟག་ཏུ་ཡོད་པའམ། མེད་པར་ཐལ་བར་སྒྲུབ་པ་ནི་མི་རིགས་ཏེ། དུས་གཉིས་རྒྱུ་མ་ཚང་བ་མེད་པའི་རང་བཞིན་དུ་འདྲ་བས། དུ་བ་ཡོད་པར་འདྲ་བར་དཔོག་ན་དུས་དུ་བའི་རྒྱུར་ཐལ་ཏེ། དུ་བའི་ཡོད་པ་འདྲ་བ་དང་མི་འདྲ་བ་ལ་རག་ལས་པའི་ཕྱིར་ཏེ། དེ་ལྟ་མ་ཡིན་ན་ཐལ་འགྱུར་གྱི་ཁྱབ་པ་མེད་པས་སོ། ། དེ་བཞིན་དུ་རྒྱུ་མེད་པའི་དུས་ལ་ཁྱད་པར་གྱི་རང་བཞིན་བཀག་པས།

དུ་བ་འགོག་ན་ཡང་རྒྱུ་མི་དམིགས་པར་འགྱུར་ཏེ། གཞན་དུ་ཁྱབ་པ་མ་གྲུབ་པར་འགྱུར་བས་སོ། ། དེས་ན་རྒྱུ་མེད་པ་འགོག་པ་རྒྱུ་བཀག་པས་བྱེད་པ་ནི་འགལ་ལོ། ། གཞན་ཡང་དུ་བའི་ངོ་བོ་ཉིད་རྒྱུ་མེད་པར་ཡོད་པས་ཁས་བླངས་པ་ལྟར་དུ་བ་རེས་འགའ་བ་ཡང་རེས་འགའ་བར་ཡོད་པའི་རྒྱུ་མཚན་ལ་མི་ལྟོས་པར་ཁས་ལེན་པ་ན། ཡུལ་དང་དུས་ལ་སོགས་པའི་ཁྱད་པར་བཀག་པས་རེས་འགའ་འགོག་པ་ནི་མ་འབྲེལ་ལོ་ཞེ་ན། འདིར་དུས་ལ་སོགས་པ་འདྲ་བས་དུ་བ་ཡོད་པར་འདྲ་བའམ། དུས་ལ་སོགས་པའི་ཁྱད་པར་བཀག་པས་དུ་བ་ཡོད་པ་ཉིད་བཀག་པ་སྒྲུབ་པ་ནི་མ་ཡིན་ཏེ། རྒྱུ་བཀག་པས་འགོག་པར་ཐལ་བའི་ཕྱིར་རོ། ། འོན་ཀྱང་དུས་ཀྱིས་དུ་བའི་རང་བཞིན་མཚོན་པ་ཡིན་ནོ། ། དེ་ན་རྒྱུ་མེད་པའི་རང་བཞིན་རྣམ་པར་དཔྱད་ན་རྗེས་སུ་འགྲོ་ལྡོག་གི་རྗེས་སུ་བྱེད་པ་བཀག་པ་ཡིན་ནོ། ། དེས་ན་ད་ལྟའི་འདི་ལོག་ཀྱང་མི་ལྡོག་པས་ཡུལ་དང་དུས་སྔར་ཡོད་པའི་དོན་དུ་འགྱུར་ལ། དེ་ལོག་ཀྱང་མི་ལྡོག་པས་དེའི་ཡང་སྔར་ཡིན་ཏེ། དེ་ལྟར་ཐོག་མ་མེད་པ་ཅན་གྱི་དོན་དུ་འགྱུར་བས་རྟག་ཏུ་ཡོད་པར་འགྱུར་ རོ། ། དེ་བཞིན་དུ་ཡུལ་དང་དུས་འདི་ཡོད་ཀྱང་མི་འབྱུང་བས་དེའི་འོག་ཏུ་མེད་ལ། དེ་ཡོད་ཀྱང་མ་བྱུང་བས་དེའི་ཡང་འོག་ཏུ་མེད་དོ། ། དེ་ལྟར་རྟག་ཏུ་མེད་པར་འགྱུར་རོ། ། འདི་ནི་མཚོན་པ་ཙམ་སྟེ། འདི་མེད་པར་ཡོད་པས་ཡུལ་དང་དངོས་པོ་གཞན་ན་ཡོད་ལ། དེ་མེད་ཀྱང་འབྱུང་བས་ཡང་གཞན་ན་ཡོད་པའི་ཕྱིར། དེ་བཞིན་དུ་ཀུན་ན་ཡོད་པར་འགྱུར་རོ། ། དེ་བཞིན་དུ་འདི་ཡོད་ཀྱང་མེད་པས་འདི་ན་ཡང་མེད་པར་འགྱུར་ཏེ། དེས་ན་རྟག་ཏུ་ཡོད་པའམ་མེད་པའི་དོན་འགྱུར་བ་ཡིན་གྱི། ལྟོས་པར་བྱ་བ་བཀག་པས་དུ་བ་ཡོད་པ་འགོག་པ་ནི་མ་ཡིན་ནོ། ། དེ་བཞིན་དུ་རེས་འགའ་བའི་དོན་དཔྱད་ན་ཡུལ་དང་དུས་གཞན་སྤངས་ནས་འདི་ན་ཡོད་པ་ཡིན་ནོ། ། དེས་ན་གཞན་མེད་པ་ནི་ལྡོག་པ། དེ་ན་ཡོད་པ་ནི་རྗེས་སུ་འགྲོ་བའི་མཚན་ཉིད་ཡིན་པས།

རྒྱུ་དང་ལྡན་པར་འགྱུར་ཏེ། རྗེས་སུ་འགྲོ་ལྡོག་ལས་གཞན་དུ་རྒྱུ་འབྲས་ཀྱི་མཚན་ཉིད་མི་སྲིད་པའི་ཕྱིར་རོ། ། དེ་ལྟ་ཡིན་དང་སྔར་གྱི་མངོན་སུམ་དང་མི་དམིགས་པས་ནི་རིགས་རྒྱུ་འབྲས་སུ་བཅད་པ་ཡིན་ལ། རྗེས་དཔག་གི་རང་བཞིན་ལ་སོགས་པའི་འཐད་པ་ནི། དངོས་པོ་རྒྱུ་དང་ལྡན་པར་དཔགས་པས་དངོས་པོའི་རྒྱུ་འབྲས་རྟོགས་པ་ཡིན་ནོ། ། དངོས་པོ་དངོས་པོ་གཞན་ལས་སྐྱེ་བར་དཔགས་པ་དང༌། མཚན་ཉིད་ཀྱི་མི་འཁྲུལ་བ་མེད་ན་ཡང་རྒྱུ་མེད་པར་འགྱུར་བར་ངེས་པས་ཤུགས་ཀྱིས་ནི། མི་འཁྲུལ་བ་གྲུབ་པ་ཡིན་ནོ། ། ཐལ་བའི་རྟགས་ཀྱི་ངོ་བོ་ཉིད་སྟོན་པ་ནི། མེད་པའི་ཕྱིར་རོ་ཞེས་བྱ་བ་ཡན་ཆད་དོ། ། དངོས་པོ་ལྟོས་པ་དང་བཅས་པ་རྣམས་ནི་རེས་འགའ་བར་འགྱུར་ཏེ་ཞེས་བྱ་བ་ནི། ལྟོས་བཅས་ཁོ་ན་ལ་རེས་འགའ་བ་སྲིད་ཀྱི། གཞན་ལ་ནི་མ་ཡིན་ནོ་ཞེས་རེས་འགའ་བ་ལ་ལྟོས་བཅས་ཀྱིས་ཁྱབ་པ་སྒྲུབ་པའོ། ། གཏན་ཚིགས་ནི་ཡོད་པ་དང་ཞེས་བྱ་བ་ལ་སོགས་པ་སྟེ། རུང་བས་ཁྱབ་པའི་ཕྱིར་རོ་ཞེས་བྱ་བའི་དོན་ཏོ། ཁྱབ་པ་ཉིད་སྟོན་པ་ནི་ཡུལ་དང་ནས་བརྩམས་པའོ། ། འོ་ན་རེས་འགའ་བ་ལ་རུང་བས་ཁྱབ་མོད། ལྟོས་བཅས་ཀྱི་ཁྱབ་པ་གོ་ཇི་ལྟར་སྙམ་ན། རུང་བ་ཉིད་དེ་ཡང་ཞེས་བྱ་བའོ། ། ཐལ་བ་ལས་ལྡོག་པའི་གཏན་ཚིགས་ཀྱི་ངོ་བོ་སྟོན་པ་ནི། དེའི་ཕྱིར་ཞེས་བྱ་བ་ནས་ཕྱིར་རོའི་བར་རོ། ། འཇུག་བསྡུ་བ་ནི་དེ་བས་ན་ཞེས་བྱ་བ་ལ་སོགས་པའོ། ། འདིའི་དོན་ནི་རེས་འགའ་བ་ལས། ལྟོས་བཅས་སུ་དཔོག་པ་དེ་བས་ན་འདི་ལྟར་རྗཻས་སུ་དཔོག་པ་ཡིན་ནོ་ཅི་ལྟར་ཞེ་ན། དུ་བ་འདི་ནི་ཆོས་ཅན་ཡུལ་དང་དངོས་པོ་འདིའི་འབྲས་བུ་ཡིན་ཏེ་ཞེས། མཚོན་བྱའི་ཐ་སྙད་དུ་བྱ་བ་ནི་བསྒྲུབ་པར་བྱ་ བའོ། །གཏན་ཚིགས་ནི་ཡུལ་དང་དུས་ལ་སོགས་པའི་དངོས་པོའི་རྗེས་སུ་འགྲོ་བ་དང་ལྡོག་པའི་རྗེས་སུ་བྱེད་པའི་ཕྱིར་རོ་ཞེས་བྱ་བའོ། ། གཏན་ཚིགས་དེ་ཉིད་སྟོན་པ་ནི་འདིའི་ཞེས་བྱ་བ་འོག་ན་ཡོད་པ་གོང་མར་ཡང་སྦྲེལ་ཏེ་འདི་ལྟར་བྱའོ།

། དུ་བའི་རྫས་འདིའི་ཆོས་ཡུལ་དང་དུས་གང་ན་དུ་བ་ལན་ཅིག་མཐོང་ལ། མ་ཚང་ན་མ་མཐོང་བ་ཚད་མས་རྟོགས་པ་ནི། དུ་བ་འདིའི། མེ་དེས་བསྐྱེད་པར་བྱ་བ་ཞེས་བྱ་བ་འབྲས་བུའི་ངོ་བོ་ཉིད་ཡིན་ཏེ། རང་བཞིན་ནམ་མཚན་ཉིད་ཡིན་ནོ། ། འབྲས་བུའི་མཚན་ཉིད་ཀྱང་རྗེས་སུ་འགྲོ་ལྡོག་གི་རྗེས་སུ་བྱེད་པ་ཡིན་པས། མེའི་རྗེས་སུ་འགྲོ་བ་དང་ལྡོག་པའི་རྗེས་སུ་བྱེད་པ་ཉིད་ཡིན་ནོ་ཞེས་བྱ་བའོ། ། དེའི་ཆོས་འགའ་ཞིག་ཏུ་ལན་ཅིག་མཐོང་ལ་མ་ཚང་ན་མ་མཐོང་བ་ཉིད་ཇི་ལྟར་ཡོད་ཅེ་ན། རེས་འགའ་བར་འཛིན་པའི་མངོན་སུམ་ཉིད་ཀྱིས་མཐོང་བ་ཡིན་ནོ་ཞེས་སྟོན་པ་ནི། ཡུལ་དང་དུས་ངེས་པའི་ཕྱིར་ཞེས་བྱ་བ་སྟེ། གཞན་སྤངས་ནས་དེ་ཉིད་ལ་ཡོད་པ་ནི་ངེས་པའི་དོན་ཡིན་ལ། རེས་འགའ་བ་ཡང་དེ་ཉིད་ཡིན་ནོ། །དེས་ན་རེས་འགའ་བ་འཛིན་པས་གཞན་སྤངས་ནས། དེ་ཉིད་ན་ཡོད་པར་རྟོགས་ལ། དེ་ཉིད་ཀྱང་རྒྱུ་འབྲས་ཀྱི་མཚན་ཉིད་ཡིན་པས་སོ། ། དེས་ན་སྔར་ནི་རིམ་གྱིས་འབྱུང་བའི་མངོན་སུམ་དང་མི་དམིགས་པ་ལྔས། མཚན་ཉིད་གཉིས་རྒྱུ་འབྲས་སུ་ངེས་པ་ཡིན་ལ། ད་ལྟ་ནི་གཞན་སྤངས་ནས་དེ་ཁོ་ན་ལ་ཡོད་པར་རྟོས་པའི་མངོན་སུམ་རེས་འགའ་བར་འཛིན་པར་བྱེད་པས་གཞན་ན་མེད་ཅིང་དེ་ལ་ཡོད་པར་ཅིག་ཅར་རྟོགས་པ་ཉིད། རྗེས་སུ་འགྲོ་ལྡོག་གིས་ཐ་སྙད་དུ་བྱ་བར་དཔགས་པས་འབྲས་བུར་སྒྲུབ་པ་ཡིན་ནོ། ། དེ་ལྟར་དངོས་པོ་རྒྱུ་ལ་ལྟོས་པར་རྗེས་དཔག་གིས་ངེས་པས་རྒྱུ་མེད་པ་བཀག་ལ་མཚན་ཉིད་སྤྱིར་འཁྲུལ་བ་ལ་ཡང་རྒྱུ་མེད་ཀྱིས་ཁྱབ་པ་ན། འཁྲུལ་བའི་ཁྱབ་བྱེད་བཀག་པས་མི་འཁྲུལ་བར་གྲུབ་པ་ཡིན་ནོ། ། འདིར་རྗེས་སུ་འགྲོ་ལྡོག་ནི་འདོད་རྒྱལ་བ་ཡིན་ནོ་ཞེས་དོགས་པ་དགག་པའི་ཕྱིར། གཞན་དུ་ལན་འགའ་ཡང་མེད་པའི་ཕྱིར་ཞེས་བྱ་བ་སྟེ། དངོས་པོ་གཉིས་རྒྱུ་འབྲས་མ་ཡིན་ན། དེའི་མཚན་ཉིད་འགལ་བའི་ཕྱིར་རོ། ། དེ་ལྟར་མངོན་སུམ་དང་རྗེས་སུ་དཔག་པས་གནོད་པ་ལས་རྒྱུ་འབྲས་ངེས་པ་འགྲུབ་ལ། དེས་ནི་མི་འཁྲུལ་བ་གྲུབ་སྟེ།

འཁྲུལ་བ་ལ་གནོད་པའི་ཕྱིར་རོ་ཞེས་བརྗོད་པ་ནི། དེ་དེར་ཞེས་པའོ། ། ཕྱིར་རོ་ཡན་ཆད་ནི་འབྲས་བུར་གྲུབ་པས་གནོད་པའི་དོན་བསྡུས་ཏེ་བརྗོད་པ་ཡིན་ལ། དེ་བཞིན་དུ་མན་ཆད་ཀྱིས་ནི། རྒྱུ་མཐོང་བས། འཁྲུལ་བ་ལ་གནོད་པ་བརྗོད་དོ། ། མངོན་སུམ་དང་རྗེས་དཔག་གིས་གྲུབ་པའི་མི་འཁྲུལ་བ་ལ་འཇུག་བསྡུས་ཏེ་བསྟན་པ་དེ་ཉིད་ཚིགས་སུ་བཅད་པས་སྟོན་པ་ནི། གལ་ཏེ་བརྒྱ་བྱིན་སྤྱི་བོ་མེའི་ཞེས་བྱ་བ་ལ་སོགས་པའོ། ། འབྲས་བུའི་རྟགས་ཀྱི་ཁྱད་པར་གྱི་མཚན་ཉིད་བཤད་ཟིན་ཏོ། ། ཇ༣ ཁྱབ་པའི་རྩ་བ་འབྲེལ་བ་ངེས་པ་ལ་ལྟོས་པར་སྒྲུབ་པ། དེ་ལྟར་རྟགས་གསུམ་གྱི་དབྱེ་བ་དང༌། མཚན་ཉིད་ཀྱི་ཁྱད་པར་ཡང་བཤད་ཟིན་ནས། ད་ནི་དབྱེ་བ་ངེས་པ་ཉིད་སྒྲུབ་པའི་དོན་དུ་སྔར་བཤད་པའི་རྟགས་གཉིས་ཀྱི་མི་འཁྲུལ་བའི་རྒྱུ། འབྲེལ་བ་ཉིད་བསྟན་པས། གྲངས་ངེས་པ་སྒྲུབ་པ་མདོར་གསུངས་པ་ནི། རྒྱུ་དང་འབྲས་བུའི་དངོས་པོའམ། ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་སོ།

 ། འབྲེལ་བའི་ཁྱད་པར་དེའི་བདག་ཉིད་ལ། གཞན་གྱི་ལོག་པར་རྟོགས་པ་སྤོང་བ་ནི། གཞན་ཡང་ཞེས་བྱ་བའོ། །འདིའི་རང་བཞིན་དེ་ནི་མཐོང་བཞིན་དུ་ཡང༌། བློ་ཞེན་པ་ཡོད་པ་དམིགས་པས། རྟག་ཏུ་དེ་ལྟར་ཡོད་པར་དོགས་པས་བསླུས་པའམ། འདྲ་བ་གཞན་བྱུང་བས་བསླུས་པས་མི་རྟོགས་སོ་ཞེས་བྱ་བའི་དོན་ནི་བྲམ་ཟེ་ཆེན་པོས་འདི་ལྟར་བཤད་དོ། ། མི་རྟག་པར་མི་ངེས་པའི་རྒྱུ་ནི་མཐོང་བ་ལ་རྟག་པར་སྒྲོ་འདོགས་ཀྱི་རྒྱུ་ཡིན་ནོ། ། དེ་ཡང་གཉིས་ཏེ། ཡུལ་ལ་ཡོད་པའི་རྒྱུ་དང༌། ཤེས་པ་ཉིད་ལ་ཡོད་པའི་རྒྱུའོ། ། དང་པོ་ནི་གཉིས་ཏེ། ཡོད་པ་རྒྱུན་མ་ཆད་པར་དམིགས་པ་དང་འདྲ་བར་དམིགས་པའོ། ། དང་པོ་ནི་བུམ་པའི་སྐད་ཅིག་མེད་པས་བར་ཆོད་པར་དམིགས་ན་འདྲ་བ་ཡོད་ཀྱང་མི་རྟག་པར་ངེས་པ་ཡིན་ཏེ། དཔེར་ན་གློག་སྔ་ཕྱིའི་བར་དུ་མེད་པར་དམིགས་པ་བཞིན་ནོ། ། མེད་པ་དམིགས་པ་ནི་དེའི་རྒྱུན་གྱིས་དབེན་པ་དམིགས་པའམ། ཡང་ན་སྣང་རུང་གི་དོན་དེའི་རིགས་ཅན་དམྱིགས་པ་ལྡོག་པའོ། ། ཡོད་པར་བར་མ་ཆད་པར་དམིགས་ཀྱང་མི་འདྲ་བར་དམིགས་པ་ན་ཡང་མི་རྟག་པར་ངེས་ཏེ། དཔེར་ན་བུམ་པ་དག་གྱོ་མོ་ཡོད་པ་རྒྱུན་མ་ཆད་ཀྱང་མི་འདྲ་བར་དམིགས་པ་ལ་མི་རྟག་པར་རྟོགས་པ་བཞིན་ནོ། ། དེ་ལྟར་མི་རྟག་པར་ངེས་པའི་རྒྱུ་གཉིས་པོ་དེ་གཉིས་ཀ་མེད་པ་ནི་རྟག་པར་སྒྲོ་འདོགས་པའི་རྒྱུ་ཡིན་པས། གང་རུང་གཅིག་མ་ཚང་ན་རྟག་པར་སྒྲོ་འདོགས་མེད་པར་བརྗོད་ལ། དེས་ན་ལྡོག་པ་ནི་རེ་རེ་ཡང་མི་རྟག་པར་ངེས་པའི་རྒྱུ་ཡིན་ནོ་ཞེས་བསྟན་པའི་ཕྱིར་རམ་ཞེས་རྣམ་པར་བརྟགས་པའི་སྒྲ་བརྗོད་དེ། དེ་ནི་ལྡོག་པ་ལ་ལྟོས་པས་བསྟན་ཏོ་ཞེའོ། ། འདྲ་བ་གཞན་འབྱུང་བ་ཞེས་བྱ་བ་ནི་ངོ་ཤེས་ཀྱི་བློ་ཡུལ་དུ་གྱུར་པའི་འདྲ་བ་ཁྱད་པར་ཅན་ལ་བརྗོད་ཀྱི་གང་ཡང་རུང་བ་ནི་མ་ཡིན་ནོ། ། དེས་ན་བྱིས་པ་དང་རྒས་པའི་གནས་སྐབས་སུ་མི་འདྲ་བ་ཙམ་ཡོད་ཀྱང༌། ངོ་ཤེས་ཀྱི་ཡུལ་དུ་གྱུར་པའི་འདྲ་བ་ཁྱད་པར་ཅན་ནི་མི་ལྡོག་གོ

། དེ་ནི་ཡུལ་ལ་ཡོད་པའི་འཁྲུལ་བའི་རྒྱུའོ། ། ཤེས་པ་ལ་ཡོད་པ་ནི་ཉམས་སུ་མྱོང་བའི་ཤེས་པ་ལ་ཡོད་པ་སྟེ། ཕན་མི་འདོགས་པ་རྣམས་ཀྱང་རང་དབང་དུ་རྟོགས་པའི་ནུས་པ་མེད་པའོ། ། རྣལ་འབྱོར་པ་དོན་གྱི་ཕན་འདོགས་པ་ལ་མི་ལྟོས་པ་རྣམས་ནི་བུམ་པ་དང་སྣམ་བུ་ལ་སོགས་པ་ཅིག་ཅར་རིག་པ་ན། ཕན་ཚུན་ཐ་དད་པ་རྟོགས་པ་བཞིན་དུ། སྔ་མ་དང་ཕྱི་མའི་སྐད་ཅིག་དཔག་ཏུ་མེད་པ་བློ་གཅིག་གིས། ཅིག་ཅར་རིག་པས་ཐ་དད་པར་རྟོགས་ཏེ། དེས་ན་རྟག་པར་འཁྲུལ་བ་མེད་པ་ཁོ་ནའོ། ། ཡང་ན་ཤེས་པ་ལ་ཡོད་པའི་འཁྲུལ་བའི་རྒྱུ་མཚན་ནི། ཡིད་ཀྱི་ཤེས་པ་ལ་ཡོད་པ་སྟེ། རྟག་པར་སྒྲོ་འདོགས་པའི་བག་ཆགས་སོ། ། དེས་ན་ཚུ་རོལ་མཐོང་བ་ལ་ཡང་འདི་ནང་གི་འཁྲུལ་བའི་རྒྱུར་བསྟན་ཏོ། ། དེ་གཉིས་ཀ་ཡང་བློ་ཞེན་པས་ཞེས་བྱ་བས་བསྟན་ཏོ་ཞེའོ། ། འདི་ལ་སློབ་དཔོན་ཤཱཀྱ་ན་རེ། སྐད་ཅིག་མ་མཐོང་བཞིན་དུ་ཇི་སྟེ་མ་ངེས་ཞེས་དྲི་བ་ལ། ཡོད་པ་དམིགས་པ་འདྲ་བ་གཞན་འབྱུང་བ་ལས་ཐ་དད་པར་འཁྲུལ་བའི་རྒྱུར་བརྗོད་པ་ནི། རྒལ་བ་ཉིད་ལན་དུ་བྱས་པར་འགྱུར་རོ་ཞེས་སུན་འབྱིན་པ་ནི་མི་བདེན་ཏེ། སྐད་ཅིག་མར་དམིགས་པ་དང་ཡོད་པར་དམིགས་པ་ཐ་དད་པའི་ཕྱིར་རོ། ། དེ་ལྟ་མ་ཡིན་ན་ཡོད་པས་སྐད་ཅིག་མར་སྒྲུབ་པ་ཡང་དམ་བཅས་པ་ཉིད་རྟགས་འགྱུར་ཏེ། ཡོད་པར་རྟགས་པའི་ཚད་མ་ཉིད་སྐད་ཅིག་མར་རྟོགས་པའི་ཚད་མ་ཡིན་པའི་ཕྱིར་རོ། ། སྐད་ཅིག་དང་པོ་ལས། ཡོད་པ་གཞན་དམིགས་པ་ལ་འདོད་ན། འདྲ་བ་གཞན་བྱུང་དང་ཁྱད་པར་མེད་པར་བརྗོད་པ་ཡང་ནོར་བ་ཡིན་ཏེ། ཡོད་པ་གཞན་ཙམ་འདྲ་བ་གཞན་བྱུང་ཡིན་ན། བུམ་པ་དང་གྱོ་མོ་དང༌། བདེ་བ་དང་སྡུག་བསྔལ་ཡང་འདྲ་བ་ཐལ་བའི་ཕྱིར་རོ། ། དེས་ན་ཡོད་པ་དམིགས་པ་དང༌། འདྲ་བ་གཞན་བྱུང་གཉིས་ཁྱད་པར་མེད་པར་བརྗོད་པ་ཡང་མི་འཐད་དེ། མི་འདྲ་བ་ཡང་ཡོད་པ་ཡིན་པའི་ཕྱིར་དང༌། འདྲ་བ་ཡང་བར་དུ་མེད་པའི་ཕྱིར་ཏེ། གློག་གཉིས་བཞིན་ནོ། ། ཡོད་པ་དམིགས་པའི་དོན་ནི་རྟག་ཏུ་ཡོད་པ་དམིགས་པ་ལ་བརྗོད་པར་འདོད་པས།

སློབ་དཔོན་ཤཱཀྱས་གཞན་གྱི་བཤད་པ་རེས་འགའ་ཡོད་པ་དམིགས་པ་ཡིན་པར་བཀོད་པ་ཡང་མི་འདོད་དེ། རེས་འགའ་ཡོད་པར་དམིགས་པ་ལ་གནས་པའི་རྒྱུ་ནི། འདྲ་བ་གཞན་འབྱུང་ཁོ་ནར་འདུས་པས་སོ། ། གཞན་ཡང་སློབ་དཔོན་དེས་རང་གི་བཤད་པར། ཡོད་པར་དམིགས་པ་ནི། ཕྱི་རོལ་མུ་སྟེགས་པའི་འཁྲུལ་རྒྱུ་བརྗོད་དེ། སྔོན་ཞུགས་པའི་སྒྲོ་འདོགས་རྟག་ཏུ་ཡོད་པར་ངེས་པ་ལ་དེར་བརྗོད་པས་ན། དེའི་བག་ཆགས་རྟོགས་པའི་ཕྱིར་རོ། ། འདྲ་བ་གཞན་འབྱུང་ནི་སངས་རྒྱས་པའི་འཁྲུལ་རྒྱུ་ཡིན་ནོ། ། བློ་ཞེན་པ་གཉིས་ཀའི་ཡིན་ཏེ། དེས་ན་བློ་ཞེན་པ་དང་ཡོད་པ་དམིགས་པ་ནི་མུ་སྟེགས་པའི་འཁྲུལ་བའི་རྒྱུ། བློ་ཞེན་པ་དང་འདྲ་བ་གཞན་བྱུང་བ་ནི་སངས་རྒྱས་པའི་འཁྲུལ་རྒྱུ་ཡིན་ནོ་ཞེས་བརྗོད་པ་ཡང་མི་འཐད་དོ། ། དེ་ལྟ་ན་མུ་སྟེགས་པའི་འཁྲུལ་བའི་རྒྱུ་ལ་ཉེས་པ་བཞི་སྟེ། རྒྱུ་མཚན་གཉིས་ཕན་ཚུན་ཁྱད་པར་མེད་པ་དང༌། རྒལ་བའི་རྒྱུ་མཚན་དང་ཁྱད་པར་མེད་པ་དང༌། རྒྱུ་མཚན་མ་ཡིན་པ་བརྗོད་པ་དང༌། རྒྱུ་མཚན་ཉིད་མ་བརྗོད་པའོ། ། དེ་ལ་བློ་ཞེན་པ་ཞེས་བྱ་བ་ཡིད་ཀྱི་བློ་ཞེན་པའམ་དབང་པོའི་བློ་ཞེན་པའམ། དང་པོ་ལྟ་ན་ཡོད་པ་དམིགས་པ་དང་ཁྱད་པར་མེད་དེ། ཡིད་ཀྱི་བློ་ལ་ཡོད་པའི་སྒྲོ་འདོགས་ཀྱི་ནུས་པ་ཉིད་སྐད་ཅིག་མར་རྟོགས་པ་ལ་ནུས་པ་ཞེན་པ་ནི། ཡོད་པ་དམིགས་པ་ཡིན་པའི་ཕྱིར་རོ། ། དེ་ནི་ཉེས་པ་དང་པོའོ། ། རྣམ་པར་རྟོག་པ་གཉིས་པ་ལྟར་ན་ཡང་དབང་པོའི་བློས་མཐོང་བ་བཞིན་དུ་སྐད་ཅིག་མར་ངེས་པ་སྐྱེད་པར་མི་ནུས་པའི་རྒྱུ་དྲིས་པ་ལ། བློ་ཞེན་པས་ཞེས་བརྗོད་པ་ནི་བརྒལ་བ་ཉིད་ལེན་དུ་བྱས་པར་འགྱུར་རོ། ། དེ་ནི་ཉེས་པ་གཉིས་པའོ། ། ཉེས་པ་གསུམ་པ་རྒྱུ་མཚན་མ་ཡིན་པ་བརྗོད་པ་ནི་རྣམ་པ་གཉིས་སོ། ། བློ་ཞེན་པ་དང་ཡོད་པ་དམིགས་པ་དག་མཐོང་བ་ལོག་པར་སྒྲོ་འདོགས་ཀྱི་རྒྱུར་རྟོག་པ་ནི་མི་འཐད་དེ། ནུས་པ་མ་གྲུབ་པའི་ཕྱིར་དང༌། ནུས་པ་མེད་པར་གྲུབ་པའི་ཕྱིར་རོ།

། དང་པོ་འདྲ་བ་གཞན་འབྱུང་དང༌། བློ་ཞེན་པ་སངས་རྒྱས་པ་ལ་སྐད་ཅིག་མ་ངེས་པའི་གེགས་སུ་གྲུབ་ན། མུ་སྟེགས་པ་ཡང་དེ་ཉིད་ལས་དེ་ལྟར་འགྱུར་བས། མཐོང་བ་ལ་ཕྱིན་ཅི་ལོག་སྐྱེད་པ་ལ་ནུས་པ་མ་གྲུབ་པའི་ཡོད་པ་དམིགས་པ་རྒྱུ་མཚན་དུ་སྟོན་པ་ནི། ཡན་ལག་མ་ཡིན་པ་བརྗོད་པ་ཡིན་ཏེ། ལྡོག་པ་ལས་ནུས་པ་མ་རྟོགས་པའི་ཕྱིར་རོ། ། འདི་ལྟར་སྒྲོ་འདོགས་ཀྱི་བློ་སྒྲོ་འདོགས་སྐྱེད་པར་བྱེད་ཀྱང་མཐོང་བས་བཟློག་པར་མི་ནུས་པའི་རྒྱུ་མཚན་ཅི་ཡོད། དེ་མེད་ན་མཐོང་བ་ངེས་པའི་གེགས་སུ་ཇི་ལྟར་འགྱུར་ཏེ། དེས་ན་མཐོང་བ་ལ་སྒྲོ་འདོགས་ཀྱི་རྒྱུ་ནི་ནུས་པ་རབ་ཏུ་གྲུབ་པའི་འདྲ་བ་གཞན་འབྱུང་དང༌། བློ་ཞན་པ་ཡིན་པས། ཡོད་པ་དམིགས་པ་རྗེས་སུ་འགྲོ་བའམ། ལྡོག་པ་ལ་ནུས་པ་མ་ངེས་པ་ཇི་ལྟར་དེའི་རྒྱུ་ཡིན་དེ་ནི་ནུས་པ་མ་གྲུབ་པའོ། ། རྣམ་པ་གཉིས་པ་ནུས་པ་མེད་པར་གྲུབ་པ་ནི། ཡང་ན་ནུས་པ་མ་གྲུབ་པས་ཡོད་མེད་ཐེ་ཚོམ་ཟ་བ་ཙམ་མ་ཡིན་ཏེ། ནུས་པ་མེད་པར་གྲུབ་པའི་ཕྱིར་རོ། ། འདི་ལྟར་ཡོད་པ་དམིགས་པ་ནི་མཐོང་བ་ལ་ཕྱིན་ཅི་ལོག་སྐྱེད་པར་མི་ནུས་པ་ཁོ་ན་སྟེ། སྔོན་པོ་མཐོང་བ་ལ། སྔར་ལོག་པར་རྟོགས་པའི་སྒྲོ་འདོགས་ཡོད་པ་དང་བློ་ཞན་པ་ཡོད་པ་ཁྱད་པར་མེད་ཀྱང་མཐོང་བས་དེ་བཟློག་པར་དམིགས་པས། མཐོང་བའི་ནུས་པ་ཟིལ་གྱིས་གནོན་པའི་མཐུ་མེད་པར་ངེས་པ་བཞིན་ཏེ། མཐོང་བ་ཉིད་གནོད་བྱེད་དུ་མཐོང་བས་སྟོབས་དང་ལྡན་པར་གྲུབ་པའི་ཕྱིར་རོ། ། དེས་ན་འདྲ་བ་གཞན་འབྱུང་དང་གསུམ་ག་ཕན་ཚུན་ལྟོས་ཀྱང་ནུས་པ་མེད་དོ། ། དེ་ནི་ནུས་པ་མེད་པར་ངེས་པའོ། ། བཞི་པ་རྒྱུ་མཚན་ཉིད་མ་བརྗོད་པ་ནི་ཡོད་པར་བར་ཆད་མེད་པར་དམིགས་པའི་མཚན་ཉིད་དང་ལྡན་པའི་ཚོགས་པ་ནི་ནུས་པ་ཡིན་ནོ། ། དེ་ནི་མ་བརྗོད་པས་ནུས་པ་རབ་ཏུ་གྲུབ་པའི་རྒྱུ་ཚོགས་པ་མ་བརྗོད་པ་ཡིན་ནོ། །ཡང་སློབ་དཔོན་ཆོས་མཆོག་ན་རེ། སྔ་མ་ནི་མདོར་བསྟན་པ་ཡིན་ལ། ཕྱི་མ་ནི་རྒྱས་པར་བཤད་པ་ཡིན་པས་འདི་གཉིས་སོ་སོར་ནི་འཁྲུལ་བའི་རྒྱུ་མ་ཡིན་ནོ།

། འདི་ལྟར་ཡོད་པ་ནི་གཞན་ཡོད་པའོ། ། དེ་དམིགས་པ་ནི་ཡོད་པ་དམིགས་པ་སྟེ། རིགས་འདྲ་བ་རྒྱུན་མི་ཆད་པར་དམིགས་པའོ། ། དེས་ན་ཆག་པའི་བུམ་པ་ལ་ནི་བློ་ཞན་པའི་མཚན་ཉིད་ནང་གི་འཁྲུལ་བའི་རྒྱུ་ཡོད་ཀྱང༌། ཡོད་པ་དམིགས་པ་མ་ཚང་བས་འཁྲུལ་བ་མེད་པ་ཡིན་ནོ། ། འདི་ཉིད་ལ་གཞན་གྱི་དྲི་བ་སྤང་བའི་སྒོ་ནས་རྒྱས་པར་བཤད་པ་ནི། འདྲ་བ་གཞན་འབྱུང་བ་དམིགས་པས་ཞེས་བྱ་བའོ། ། བར་ཆད་མེད་པའི་འདྲ་བ་གཞན་འབྱུང་དམིགས་པས་ན། དོན་དམ་པར་སྐད་ཅིག་སྔ་ཕྱི་ཐ་དད་ཀྱང་ཕན་ཚུན་དབེན་པར་མ་རྟོགས་པའི་ཕྱིར་འཁྲུལ་བའི་རྒྱུར་འཐད་དོ། ། དེ་ལྟར་ན་འདི་ནི་ཡོད་པ་དམིགས་པ་ཉིད་གསལ་བར་བཤད་པ་ཡིན་ནོ་ཞེའོ། ། འདི་ཡང་རེ་ཞིག་སློབ་དཔོན་གྱི་གཞུང་ལ་མ་ཞུགས་པར་ནི་ཤིན་ཏུ་གསལ་ལོ། ། གཞན་ཡང་ཡོད་པའི་དོན་རིགས་མཐུན་པ་ལ་བརྗོད་ན། རིགས་མི་མཐུན་པ་མེད་པ་ཡིན་ནམ། དེ་ཡང་ཡོད་པ་ཡིན་ན་སྤྱིའི་སྒྲ་བྱེ་བྲག་ལ་འཇུག་པའི་ཚད་མ་བརྗོད་ཅིག་འདི་ལ་ཚད་མ་མེད་ན་སྒྲ་ཇི་བཞིན་ལ་གནོད་པ་མེད་པས་དེ་ཁོ་ན་ལྟར་གཟུང་ངོ༌། ། འདྲ་བ་གཞན་ཡང་བར་མ་ཆོད་པ་ལས་གཞན་ཡང་ཡིན་པ་ལ་གནོད་པ་ཅི་ཡོད། དེ་ཡང་སྒྲ་ཇི་བཞིན་པ་ཡིན་མོད། ཡང་ན་ཡོད་པ་དམིགས་པ་ནི་ད་ལྟར་ཡོད་པ་དམིགས་པ་ཡིན་པས་དེ་ནི་དུས་གཞན་དུ་ཡོད་པར་འཁྲུལ་བའི་རྒྱུ་ཡིན་ལ། ད་ལྟར་མ་ཞིག་པར་ཡོད་པར་དམིགས་པ་ཡང་འདྲ་བ་གཞན་འབྱུང་བ་དམིགས་པ་ལས་ཡིན་ནོ་ཞེས་བཤད་པ་གཉིས་པ་བྱས་པ་ཡང་མི་འཐད་དེ། གཞན་དུ་ཡོད་པར་འཁྲུལ་བ་ད་ལྟའི་མཐོང་བ་མི་ངེས་པའི་རྒྱུར་ཇི་ལྟར་འགྱུར། དེ་ནི་མ་འབྲེལ་བ་བརྗོད་པ་འབའ་ཞིག་གོ ། དེས་ན་བྲམ་ཟེ་ཆེན་པོས་བཤད་པ་ཁོ་ན་ལྟར་འཐད་དོ། ། འདི་ལ་སློབ་དཔོན་ཤེས་རབ་འབྱུང་གནས་ལ་སོགས་པས་ནི་ཆེར་མ་འབྲེལ་བར་བརྗོད་པས་དེས་བཤད་པ་ནི་མ་བཀོད་དོ། ། ད་ནི་མི་རྟག་པ་ཉིད་གཞན་ཡིན་པར་འདོད་པ་སུན་དབྱུང་བའི་ཕྱིར། དེའི་ཚེ་མེད་ན་གཞན་དུ་ཐལ་བ་བརྗོད་པ་ནི་དེ་ལྟ་མ་ཡིན་ན་ཞེས་བྱ་བའོ།

། དེ་ལ་མི་དགོས་པའི་ཕྱིར་ཞེས་བྱ་བ་ནི་མི་རྟག་པ་གཞན་དེས་དངོས་པོ་རྟག་པ་ལས་རྣམ་པར་མི་འབྱེད་པའི་ཕྱིར་ཏེ། མི་རྟག་པའི་རང་བཞིན་དུ་ཉེ་བར་མི་སྒྲུབ་པའི་ཕྱིར་རོ་ཞེས་བྱ་བའི་དོན་ཏོ། ། འོན་ཏེ་དངོས་པོ་མི་རྟག་པ་ཉེ་བར་བསྒྱུར་ན་ནི། མཐར་དངོས་པོའི་བདག་ཉིད་མི་རྟག་པའི་རང་བཞིན་དུ་ཁས་བླང་བར་བྱ་བས་ཉེ་བར་སྒྱུར་བྱེད་གཞན་གྱིས་ཅི་བྱ། གལ་ཏེ་ཉེ་བར་སྒྱུར་བྱེད་གཞན་མེད་ན་དེའི་རང་བཞིན་མི་རྟག་པར་མི་འགྲུབ་པས་གཞན་ཁས་ལེན་ཏོ་ཞེ་ན༑ རང་ཉིད་མི་རྟག་པ་མ་ཡིན་པའི་རང་བཞིན་དུ་བསྐྱེད་ན་གཞན་གྱིས་མི་རྟག་པར་བསྒྱུར་བར་འགལ་ལོ་ཞེས་སྟོན་པ་ནི་རང་བཞིན་གྱིས་ཞེས་བྱ་བའོ། ། འབྲེལ་བ་ཁས་མི་ལེན་པ་ལ་ལུང་དང་འགལ་བར་ཐལ་བ་རྣམ་པ་དྲུག་གིས་རང་གི་སྡེ་པ་ལ་གནོད་པར་བརྗོད་ནས། རང་དང་གཞན་གྱི་སྡེ་པ་ལ་རིགས་པའི་གནོད་པ་སྟོན་པ་ནི་གཞན་ཡང་ཇི་ཞིག་ལྟར་ཞེས་བྱ་བའོ། ། ཡུལ་འགའ་ཞིག་ན་རྫས་ཀྱི་རིགས་ཁ་ཅིག་རོ་སྐྱུར་བ་ལ་སོགས་པ་ཅི་ཞིག་ལྟར་ཁོ་ན་མཐོང་བ་ཞེས་ངེས་པར་བཟུང་བས། སྐྱུར་བའི་རོ་དང་མ་འབྲེལ་བ་ལ་མ་མཐོང་བ་བརྗོད་དོ། ། དེ་ལྟར་མ་མཐོང་ཡང་དེ་ལས་ལྡོག་པར་ཁས་ལེན་པ་ལ་མངོན་སུམ་གྱིས་གནོད་པ་བརྗོད་པ་ནི་གཞན་ན་གཞན་དུ་སྣང་ངོ་ཞེས་བྱ་བའོ། ། མངོན་སུམ་གྱིས་གནོད་པའི་ཡུལ་མདོར་བསྟན་པ་འདི་ཉིད་ཁྱད་པར་ཅན་གྱི་དཔེ་ལ་བརྟེན་ནས་གསལ་བར་སྟོན་པ་ནི་དཔེར་ན་ནས་དེ་དང་འདྲ་བའོ་ཡན་ཆད་དོ། ། ཡུལ་འགའ་ཞིག་ཏུ་རྫས་ཀྱི་རིགས་ཁ་ཅིག་རྣམ་པ་འགའ་ཞིག་ལས་གཞན་དུ་མ་མཐོང་བས་རྣམ་པ་གཞན་ལས་ལྡོག་པར་འདོད་པ་ལ། ཡུལ་གཞན་དུ་དེ་ལ་ཡང་མཐོང་བས་གནོད་པ་མེད་ཀྱང༌། གཞན་ལ་མེད་པར་ངེས་པ་ལ། གཞན་དུ་སྲིད་པའི་རྗེས་སུ་དཔག་པས་གནོད་དོ་ཞེས་གསུངས་པ་ནི་ཡུལ་དེ་བ་རྣམས་ཀྱིས་ཞེས་བྱ་བ་ལ་སོགས་པའོ། ། རྗེས་དཔག་གིས་གནོད་པ་འདི་ཡང་རྣམ་པར་གསུམ་གྱིས་སྟོན་ཏེ། རེས་འགའ་དེ་ཙམ་ལ་མཐོང་བས་ཐམས་ཅད་དུ་དཔག་པར་མི་ནུས་པའི་རྒྱུ་རྗེས་དཔག་གིས་གནོད་པ་ཉིད་བརྗོད་པ་དང༌།

ནུས་པའི་ཁྱད་པར་དཔེར་བསྟན་པ་དང༌། དཔེར་བསྟན་པ་དེ་ཉིད་ལ་གཞན་གྱི་ལོག་པར་དགག་པའོ། ། དང་པོ་ནི་རྒྱུའི་ཁྱད་པར་སྲིད་པ་རྣམས་ལ་ཡོན་ཏན་གཞན་དུ་སྲིད་པའི་ཕྱིར་རོ་ཞེས་བྱ་བའོ། ། དཔོག་པར་བྱེད་པའི་ཆོས་དེ་དཔག་པར་བྱ་བའི་ཆོས་དང་ལྡན་པ་ནི་ཁྱད་པར་གྱི་རྒྱུ་ལ་ལྟོས་པ་ཡིན་པས་ན་དཔག་བྱེད་ཆོས་ཀྱི་རང་བཞིན་ཙམ་སྐྱེད་པའི་རྒྱུས་དཔག་བྱའི་ཆོས་དང་ལྡན་པ་ནི་མ་ཡིན་ནོ། ། དེ་ན་རྒྱུའི་ཁྱད་པར་ལ་ལྟོས་ནས་དཔག་བྱའི་ཆོས་དང་འབྲེལ་བར་འགྱུར་བའི་དཔོག་བྱེད་ཀྱི་ཆོས་རྣམས་ལ་ཞེས་བྱ་བའི་དོན་ཏོ། ། དེ་ལ་ཅི་ཞེ་ན། དཔག་བྱའི་རྒྱུ་ཉེ་བར་མི་གནས་ན་དཔག་བྱ་དེ་ལྡོག་པས་ཡོན་ཏན་ཏེ། ཆོས་གཞན་དང་ལྡན་པར་སྲིད་པའི་ཕྱིར་ཏེ། དཔག་བྱ་བཀག་པའི་ཆོས་དང་ལྡན་པར་སྲིད་པའི་ཕྱིར་རོ། ། དེས་ན་ལྟོས་པ་དང་བཅས་པ་ནི་ངེས་པར་འགྱུར་བས་འགལ་བས་ཁྱབ་པའི་ཕྱིར། ངེས་པའི་མཚན་ཉིད་ཀྱི་མི་འཁྲུལ་བ་ལ་ལྟོས་བཅས་ཀྱིས་གནོད་པར་བརྗོད་པ་ཡིན་ནོ། ། ཇི་ལྟར་ལྟོས་བཅས་ལ་ངེས་པ་མེད་པས་ཁྱབ་པ་བཞིན་དུ་ལྟོས་མེད་ལ་རེས་འགའ་བ་དང་འགལ་བའི་ངེས་པས་ཁྱབ་པའི་ཕྱིར། དཔོག་བྱེད་ཀྱི་རང་བཞིན་ཀྱི་རྒྱུ་ལས་གཞན་ལ་མི་ལྟོས་པར་རང་གི་རྒྱུ་ཙམ་ལས་དཔག་བྱའི་ཆོས་དང་ལྡན་པར་འགྱུར་བ་ཡིན་ན། དེ་ལ་དེ་མི་འཁྲུལ་བས་རྗེས་སུ་དཔག་པར་ནུས་སོ་ཞེས་དཔེར་བསྟན་པ་ནི། རྒྱུ་ཁྱད་པར་མེད་ན་ནི་ཞེས་བྱ་བའོ། ། དཔག་བྱའི་ཆོས་དེ་ཁྱད་པར་གྱི་རྒྱུ་ལ་མི་ལྟོས་པར་རང་གི་ངོ་བོ་ཙམ་གྱི་རྒྱུ་ལས་འགྲུབ་པས་དཔག་བྱའི་ཆོས་དེ་དང་ལྡན་པ་ཁྱད་པར་གྱི་རྒྱུ་ལ་མི་ལྟོས་ན་ནིའོ། ། འདིར་ཚིག་གི་རང་གི་ངོ་བོ་ལས་སྐྱེས་བུས་བྱས་པ་ཉིད་དཔོག་པ་ན། ངག་གི་རང་བཞིན་ཙམ་དུ་སྐྱེད་པའི་རྒྱུ་ནི་བརྗོད་འདོད་ཙམ་ཡིན་པར་མངོན་སུམ་དང་མི་དམིགས་པ་ལྔས་མཚན་ཉིད་ཀྱི་ཁྱད་པར་ལ་བརྟེན་ནས་ངེས་སོ། ། དེས་ན་བརྗོད་འདོད་ཙམ་གྱི་སྤྱིའི་མཚན་ཉིད་ཀྱི་ནུས་པའི་ཡུལ་ནི་ངག་གི་རང་བཞིན་ཙམ་ཡིན་ལ།

བརྗོད་འདོད་ལ་ཡོད་པའི་ཁྱད་པར་དང་རྐན་དང་ལྕེ་ལ་སོགས་པའི་ཁྱད་པར་གྱི་བྱེད་པའི་ཡུལ་ཡང་འབྲས་བུའི་ཁྱད་པར་ཡིན་པས་གྲུབ་བོ། ། དེས་ན་ཚིག་གི་རང་བཞིན་ཙམ་གྱི་རྒྱུ་བརྗོད་འདོད་ཙམ་ཡིན་པར་སྟོན་པ་ན། བརྗོད་འདོད་ཙམ་གྱི་རང་བཞིན་དུ་གྱུར་པའི་སྐྱེས་བུས་བསྐྱེད་པར་བྱ་བ་ཁྱད་པར་ཡིན་པ་འགོག་པ་ནི། ཚིག་ལ་ཁྱད་པར་མེད་པའི་ཕྱིར་ཏེ་ཞེས་བྱ་ བའོ། ། བརྗོད་འདོད་ཙམ་གྱིས་སྐྱེད་པར་བྱ་བའི་ཁྱད་པར་མེད་པས་ན། བརྗོད་འདོད་ནི་ངག་གི་རང་གི་ངོ་བོ་ཙམ་གྱི་རྒྱུ་ཡིན་ནོ་ཞེས་གྲུབ་བོ། ཁྱད་པར་སྐྱེད་བྱ་མེད་པ་ཅིའི་ཕྱིར་ཞེ་ན། རྣམ་པ་ཐམས་ཅད་སྐྱེ་བུ་དག་གིས་བྱེད་པར་མཐོང་བའི་ཕྱིར་རོ་ཞེས་བྱ་བའོ། ། གལ་ཏེ་བརྗོད་འདོད་ཀྱི་མཚན་ཉིད་ཙམ་དེ་ཁྱད་པར་གྱི་རྒྱུ་ཡིན་ན་ནི་རྒྱུའི་མཚན་ཉིད་ཐ་མི་དད་པ་ལས་འབྲས་བུ་ཐ་དད་པའི་མཚན་ཉིད་འགལ་ཏེ། ཐ་དད་པ་རྒྱུ་མེད་པའི་ཐལ་བའི་ཕྱིར་རོ། ། རྣམ་པ་མི་འདྲ་བའི་ཁྱད་པར་དང་ལྡན་པ་ལ་བརྗོད་འདོད་ཀྱི་བྱེད་པ་ཡང་བསྙོན་དུ་མེད་ལ།

 རྣམ་པའི་ཁྱད་པར་ཉིད་ཀྱང་བྱེད་པའི་ཡུལ་ཡིན་པ་བཀག་པས་ན་རྣམ་པའི་ཁྱད་པར་ཀུན་ལ་ཁྱབ་པའི་རང་བཞིན་ངག་གི་ངོ་བོ་ཙམ་བརྗོད་འདོད་ཀྱི་འབྲས་བུར་གྲུབ་བོ། ། བརྗོད་འདོད་ཀྱང་སྐྱེས་བུ་ཉིད་ཡིན་པས། སྐྱེས་བུས་བྱས་པའི་རྒྱུ་ཡིན་ལ། དེས་ན་དཔག་པར་བྱ་བའི་ཆོས་ནི་དཔོག་བྱེད་ཀྱི་ཆོས་ཙམ་གྱི་རྒྱུ་ལས་གཞན་ལ་མི་ལྟོས་པས་དེ་ལ་ཁྱབ་པར་བྱེད་པ་ཡིན་ནོ། ། འདི་ལ་སློབ་དཔོན་ཆོས་མཆོག་ན་རེ། སྐྱེས་བུས་བྱས་པ་དང་མ་བྱས་པ་དེ་མི་འདྲ་བའི་ཁྱད་པར་མེད་པའི་ཕྱིར་རོ།། དེ་ཡང་སྨྲ་དཀའ་བ་ལ་སོགས་པའི་ངོ་བོ་དང༌། དུག་ཞི་བ་ལ་སོགས་པའི་འབྲས་བུ་སྒྲུབ་པར་ནུས་པའི་རྣམ་པ་ཐམས་ཅད་སྐྱེས་བུ་དག་གིས་བྱེད་པར་མཐོང་བའི་ཕྱིར་རོ་ཞེས་འཆད་པ་ནི་མི་ལེགས་ཏེ། དེ་ལྟར་ན་སྐྱེས་བུའི་བསྐྱེད་བྱར་གྲུབ་པའི་ཁྱད་པར་དེ་སྐྱེས་བུས་མ་བྱས་པར་འདོད་པ་ལ་དམིགས་ན་ནི། དེ་ཉིད་ལས་རྒྱུ་སྐྱེས་བུ་དཔོག་པས་མི་འདྲ་བའི་ཁྱད་པར་གཞན་དགག་མི་དགོས་སོ། ། འོན་ཏེ་སྐྱེས་བུའི་བསྐྱེད་བྱར་ངེས་པའི་ཁྱད་པར་དེ་མི་དམིགས་ན་ནི་རྣམ་པ་ཐམས་ཅད་མི་འདྲ་བ་མེད་པས་རྒྱུ་འདྲ་བ་གྲུབ་ཀྱང་སྐྱེས་བུ་དཔག་པར་མི་ནུས་པས། གཞལ་བྱ་དང་ལུས་ཅན་ལ་སོགས་པའི་མཚན་ཉིད་གཞན་གྱིས་འདྲ་བ་སྐྱེད་བྱེད་དུ་སྲིད་པའི་ཕྱིར་རོ། ། དཔེར་བསྟན་པ་དེ་ཉིད་ལ་གཞན་གྱི་ལོག་རྟོགས་སྤང་བ་ནི་གང་གིས་ཞེས་བྱ་བའོ། །འདི་ལ་གསུམ་སྟེ། ལྷན་ཅིག་མཐོང་བས་དེ་དང་རྒྱུ་གཅིག་པར་ཁས་ལེན་པ་ལ་གནོད་པར་བརྗོད་པ་དང༌། འདོད་ཆགས་དང་བྲལ་བ་སྲིད་པ་བཀག་པས་འདོད་ཆགས་ཀྱི་རྒྱུ་ཅན་དུ་སྒྲུབ་པར་མི་ནུས་པ་དང༌། དེ་ཉིད་ལ་རྩོད་པ་སྤང་བའོ། ། དང་པོ་ནི་གསུམ་སྟེ། སྐྱེས་བུའི་ཡོན་ཏན་ཁྱད་པར་གྱི་རྒྱུ་ལ་མི་ལྟོས་པའི་དགོས་པ་དང༌། དེ་ལ་མི་ལྟོས་པའི་མཚན་ཉིད་དགག་པ་དང༌། དེ་འགོག་པའི་ཚད་མའོ། ། དེ་ཡང་གཞན་དག་ན་རེ། གལ་ཏེ་སྐྱེས་བུས་བྱས་པ་ཉིད་ངག་གི་ངོ་བོའི་རྒྱུ་ཙམ་ལས་གཞན་ལ་མི་ལྟོས་པས་མི་འཁྲུལ་བ་གྲུབ་པའི་ཕྱིར།

དེས་དེ་དཔོག་ན་སྐྱེས་བུའམ། སྨྲ་བ་པོའམ། བློ་དང་ལྡན་པ་ལ་སོགས་པས་ཀྱང་འདོད་ཆགས་དང་མ་བྲལ་བ་ལ་སོགས་པ་དཔོག་པར་འགྱུར་ཏེ། ཆགས་ལྡན་ཉིད་ནི་སྨྲ་བ་པོ་ཉིད་ཀྱི་སྐྱེས་བྱེད་ལས་རྒྱུའི་ཁྱད་པར་གཞན་ལ་མི་ལྟོས་པའི་ཕྱིར་ཏེ། སྨྲ་བ་པོ་ནི་ཆགས་ལྡན་དུ་དམིགས་པའི་ཕྱིར་རོ། ། དཔེར་ན་ཚིག་གི་རང་བཞིན་སྐྱེས་བུ་ཙམ་ལས་བྱུང་བ་ལྟར། སྨྲ་བ་པོའི་རང་བཞིན་ཡང་ཆགས་ལྡན་དུ་སྐྱེས་པའི་ཚོགས་པ་ཙམ་ལས་བྱུང་བའི་ཕྱིར་རོ་ཞེས་བརྗོད་ན། གང་གིས་ནས་འགྱུར་བའི་བར་གྱིས་ཁྱད་པར་གྱི་རྒྱུ་ལ་མི་ལྟོས་ན་ཆགས་ལྡན་དཔོག་པའི་དགོས་པ་གྲུབ་པར་བསྟན་ཏོ། ། དེ་ལྟར་ནས་མ་ཡིན་ཏེའི་བར་གྱིས་ནི་ཁྱད་པར་གྱི་རྒྱུ་ལ་མི་ལྟོས་པའི་མཚན་ཉིད་དགག་པའི་དོན་བསྟན་ཏོ། ཁྱད་པར་གྱི་རྒྱུ་ལ་མི་ལྟོས་པ་འགོག་པའི་ཚད་མ་ནི་གཉིས་ཏེ་རྗེས་དཔག་དང་མངོན་སུམ་མོ། ། དང་པོ་ནི་ཡོན་ཏན་ཐམས་ཅད་ལ་ཁྱད་པར་མཐོང་བའི་ཕྱིར་རོ་ཞེས་བྱ་བ་སྟེ། སྐྱེས་བུའམ། སྨྲ་བ་པོ་ཉིད་ཀྱི་མཚན་ཉིད་ཁྱད་པར་མེད་ཀྱང་བླུན་པ་དང༌། བཟོ་བ་དང༌། ཆགས་པ་ཆེ་བ་དང༌། གཏོང་བ་ཆེ་བ་ལ་སོགས་པའི་སྐྱེས་བུའི་ཡོན་ཏན་ལ་ཁྱད་པར་དམིགས་པས་དེ་དག་ནུས་པ་གཅིག་པར་འགལ་ཏེ། སྨྲ་བ་པོའི་ནུས་པ་ཁྱད་པར་མེད་ཀྱང་ཡོན་ཏན་སྐྱེད་པའི་ནུས་པ་ཁྱད་པར་ཡོད་པ་འགལ་བའི་ཕྱིར་རོ། ། གཉིས་པ་ནི་ལེགས་པར་བྱ་བའི་བྱེ་བྲག་ལས་ཁྱད་པར་རྟོགས་པའི་ཕྱིར་རོ་ཞེས་བྱ་བ་སྟེ། སྐྱེས་བུ་ཙམ་དང་སྨྲ་བ་པོ་ཙམ་དུ་བྱེད་པའི་རྒྱུ་ལས་ཐ་དད་པའི་རྒྱུའི་ཁྱད་པར་ལས་ཆགས་པ་ཆེ་བ་དང༌། བླུན་པ་ལ་སོགས་པའི་སྐྱེས་བུའི་ཡོན་ཏན་སྐྱེ་བར་མངོན་སུམ་དུ་དམིགས་པའི་ཕྱིར་རོ་ཞེས་བྱའོ། ། དེ་ནི་ལྷན་ཅིག་མཐོང་བས་རྒྱུ་གཅིག་པར་ཁས་ལེན་པ་ལ་གནོད་པ་བརྗོད་པའོ། ། ད་ནི་ཆགས་བྲལ་སྲིད་པ་བཀག་པས་དེ་སྐྱེད་པའི་ནུས་པ་ཡང་མི་སྲིད་དེ། རི་བོང་གི་རྭ་སྐྱེད་པའི་ནུས་པ་བཞིན་ནོ། ། དེས་ན་སྐྱེས་བུའི་རྒྱུ་ཀུན་ཆགས་ལྡན་སྐྱེས་པ་ལ་ནུས་པ་ཡིན་ནོ།

། དེ་ལས་ཀྱང་དཔག་པར་བྱ་བ་ནི་དཔོག་བྱེད་ཀྱི་རྒྱུ་ལས་གཞན་ལ་མི་ལྟོས་པས་ཁྱབ་པ་གྲུབ་བོ་ཞེས་ཟེ་ན། ཆགས་བྲལ་དང་ཕན་ཚུན་སྤངས་པའི་འགལ་བ་ནི་གྲུབ་ཀྱང་དེའི་ངོ་བོ་བཀག་པར་འགྱུར་གྱི། རྒྱུད་དེ་ལ་ཡོད་པ་ནི་མ་ཡིན་ཏེ། ཐ་དད་པ་རྒྱུད་གཅིག་ལ་ཡོད་པའི་ཕྱིར་རོ། ། ཆགས་བྲལ་ནི་བློའི་ཁྱད་པར་ཡིན་པས་དེ་དང་ཕན་ཚུན་སྤངས་པས་འགལ་བའི་ཚིག་ལ་སོགས་པ་ནི། འགོག་བྱེད་མ་ཡིན་ནོ། ། ལྷན་ཅིག་མི་གནས་པའི་འགལ་བས་དེ་དགག་ནུས་ཀྱང་དེ་ཉིད་མ་གྲུབ་བོ་ཞེས་སྟོན་པ་ནི་མི་སྲིད་པར་ནས་མི་འགྲུབ་པའི་ཕྱིར་རོའི་བར་རོ། ། འོ་ན་ཆགས་བྲལ་ལས་ལྡོག་པ་ཆགས་ཅན་ཀྱི་འབྲས་བུ་དམིགས་པས་དེའི་འགལ་ཟླ་འགོག་གོ་སྙམ་ན། འདོད་ཆགས་ལ་སོགས་པའི་ཞེས་བྱ་བའོ། ། འོ་ན་མ་དམིགས་པས་འགོག་གོ་སྙམ་ན། སྲིད་ཀྱང་ཞེས་བྱ་བའོ། ། དེ་ལྟར་གསུམ་གྱིས་གཞན་བཀག་པས་དེའི་རྒྱུ་ཅན་དུ་མི་འགྲུབ་པར་བསྟན་ནས། དེ་ཉིད་ལ་རྩོད་པ་སྤང་བ་ནི། ཚིག་རྣམས་ནི་ཞེས་བྱ་བའོ། ། སྔར་རིག་བྱེད་ཀྱི་ཚིག་ཀྱང་སྐྱེས་བུས་བྱས་པ་ཡིན་ཏེ། ངག་གི་རང་བཞིན་ཡིན་པའི་ཕྱིར། གཞོན་ནུ་འབྱུང་བ་ལ་སོགས་པ་བཞིན་ནོ་ཞེས་བྱ་བ་ལ། ངག་གི་རང་བཞིན་ཙམ་ནི་སྐྱེས་བུའི་འབྲས་བུར་མ་གྲུབ་སྟེ། སྐྱེས་བུས་མ་བྱས་པ་ལ་ཡོད་པའི་ཁྱད་པར་དང་བྲལ་བ། ངག་གི་ངོ་བོ་ཁྱད་པར་ཅན་འབྲས་བུར་མཐོང་བའི་ཕྱིར་རོ། ། དེ་ལྟར་ན་དཔོག་བྱེད་དང་དཔག་བྱ་ནུས་པ་གཅིག་པ་མེད་པས་ཁྱབ་པ་མ་གྲུབ་བོ་ཞེས་དོགས་པའི་ལན་དུ། ཚིགས་ལ་ཁྱད་པར་མེད་པའི་ཕྱིར་ཏེ།རྣམ་པ་ཐམས་ཅད་སྐྱེས་བུ་དག་གིས་བྱེད་པར་མཐོང་བའི་ཕྱིར་རོ་ཞེས་བྱ་བས་ཁྱབ་པ་བསྒྲུབས་པ་ཡིན་ནོ། ། དེའི་དོན་ཡང་སྐྱེས་བུའི་བསྐྱེད་བྱར་གྲུབ་པའི་ཚིག་ལ་ངག་གཞན་ལས་ཁྱད་པར་དུ་གྱུར་པའི་ཆོས་ནི་མེད་དེ། ངག་གི་ཆོས་ཀྱི་རྣམ་པ་ཐམས་ཅད་ལ་སྐྱེས་བུའི་ནུས་པ་གྲུབ་པའི་ཕྱིར་རོ། ། དེས་ན་གང་གི་ཁྱད་པར་གཞན་ལས་ལྡོག་པའི་ངོ་བོ་ཙམ་ནི་སྐྱེས་བུའི་འབྲས་བུ་མ་ཡིན་ཏེ།

ཁྱད་པར་ཐམས་ཅད་ལ་ཁྱབ་པའི་ངོ་བོ་སྤྱིའི་རང་བཞིན་འབྲས་བུར་གྲུབ་བོ་ཞེས་བྱ་བ་ཡིན་ནོ། ། དེ་ལ་རྩོད་པ་ནི་གལ་ཏེ་སེམས་ཀྱི་ཡོན་ཏན་ཡོད་ཀྱང་བལྟ་བར་མི་ནུས་པས་མ་མཐོང་བས་མི་སྤོང་ན། འོ་ན་རིག་བྱེད་ཀྱི་ངག་དང་ངག་གཞན་ལ་ཡང་རིགས་མི་མཐུན་པའི་ཁྱད་པར་ཡོད་ཀྱང་ལྟར་མི་རུང་བ་ཡིན་ནོ། ། དེས་ན་ཁྱད་པར་ལྟར་མི་རུང་བ་གཞན་དང་བྲལ་བའམ། ཁྱད་པར་ལྟར་མི་རུང་བ་དེ་དང་ལྡན་པ་ཉིད་སྐྱེས་བུའི་འབྲས་བུ་ཡིན་གྱི་ངག་གི་རང་བཞིན་ཙམ་ནི་མ་ཡིན་ཞེས་དོགས་པ་ལ་ལན་འདི་བརྗོད་པ་ཡིན་ནོ། ། འདི་ལ་བཞི་སྟེ། རྣམ་གཞག་གི་ཡུལ་འདྲ་བ་དང༌། ལྟར་མི་རུང་བའི་ཁྱད་པར་དེའི་ངོ་བོ་འགལ་བ་དང༌། གཞན་གྱི་ངོ་བོ་མི་འཐད་པ་དང༌། འཇུག་བསྡུ་བ་བཞིས་བསྟན་ཏོ། ། དང་པོ་ནི་ནུས་པའི་ཕྱིར་ཡན་ཆད་དོ། ཁྱད་པར་ནི་ཐ་སྙད་ཀྱི་རྒྱུ་མཚན་ཡིན་པས་མི་རྟོགས་པར་མི་རུང་ངོ་ཞེས་བྱ་བའོ། ། གཉིས་པ་ནི་མཚུངས་པ་མ་ཡིན་ནོ། །ཡན་ཆད་དོ། ། གསུམ་པ་ནི་མ་ཡིན་ནོ་ཡན་ཆད་དོ། ། བཞི་པ་ནི་དེའི་ཕྱིར་མན་ཆད་དོ། ། གཉིས་པ་ལྟར་མི་རུང་བའི་ཁྱད་པར་དེའི་ངོ་བོར་འགལ་བ་འདི་ལ་རྣམ་པ་གཉིས་ཏེ། ཁྱད་པར་མངོན་སུམ་ལ་མི་སྣང་བའམ། སྣང་ཡང་མི་ངེས་ལས་མངོན་སུམ་གྱི་ཚད་མའི་ཡུལ་མ་ཡིན་བགྲང་ན། དང་པོ་སེལ་བ་ནི་སྒྲ་མངོན་སུམ་པ་རྣམས་ལ་མངོན་སུམ་མ་ཡིན་པའི་ངོ་བོ་མེད་པའི་ཕྱིར་རོ་ཞེས་བྱ་བའོ། ། འོ་ན་སྐད་ཅིག་མ་ཉིད་མཐོང་ཡང་འཁྲུལ་བའི་རྒྱུ་མཚན་གྱིས་མི་ངེས་པ་ལྟར་འདི་ཡང་ཡིན་ནོ་ཞེས་དོགས་ན། རྣམ་པར་རྟོག་པ་གཉིས་པ་སེལ་བས་ལན་བརྗོད་པ་ནི། འཁྲུལ་བའི་རྒྱུ་མཚན་མེད་པའི་ཕྱིར་ཏེ་ཞེས་བྱ་བའོ། ། འདི་ལ་མི་འདྲ་བའི་ཁྱད་པར་རྣམ་པ་དང་ལྡན་པའམ། རྣམ་པ་མེད་པའི་མཚན་ཉིད་ཀྱིས་རང་བཞིན་ཞིག་ཡིན། དང་པོ་ལྟར་ན་འཁྲུལ་བའི་རྒྱུ་མཚན་མེད་པར་གྲུབ་སྟེ། ཡིད་ཀྱི་ཉེ་བར་གཏོད་པ་ཡོད་ན།རྣམ་པ་དང་ལྡན་པའི་ཁྱད་པར་མཐོང་བ་ལ། དེ་མེད་པར་འཁྲུལ་བའི་རྒྱུ་ནི་མི་སྲིད་དེ།

ས་ཕྱོགས་སུ་བུམ་པ་མཐོང་བ་རྟོགས་པ་ལ། དེ་མེད་པར་འཁྲུལ་བའི་རྒྱུ་མི་སྲིད་པ་བཞིན་ནོ། ། འོ་ན་རྣམ་པ་དང་མི་ལྡན་པའི་རང་བཞིན་ཡོད་པ་མྱོང་ཡང་མེད་པར་འཁྲུལ་བའི་རྒྱུ་ནི་སྲིད་པ་ཡིན་ནོ། ། དེས་ན་འདི་ཡང་ཐ་མི་དད་པར་ངེས་པའི་མཚན་ཉིད་འཁྲུལ་བ་མཐོང་བས། རྣམ་པ་དང་མི་ལྡན་པའི་རང་བཞིན་གྱི་ཁྱད་པར་འཁྲུལ་བའི་རྒྱུ་མཚན་དང་ལྡན་པར་རྗེས་སུ་དཔོག་གོ་ཞེ་ན། ཐ་མི་དད་པར་ངེས་པའི་རྣམ་པར་རྟོག་པ་འཁྲུལ་བར་མི་འགྲུབ་པའི་ཕྱིར་རོ། །ཅིའི་ཕྱིར་ཞེ་ན། གནོད་པ་བྱེད་པ་མེད་པས་ཞེས་བྱ་བའོ། ། གལ་ཏེ་རྣམ་པར་རྟོག་པ་ལ་གནོད་ན་མངོན་སུམ་གི་སྣང་བ་ཉིད་ལ་གནོད་པར་ཐལ་བ་ལས་རྟོག་མེད་ཀྱི་སྣང་བ་མི་སླུ་བས་ཚད་མར་གྲུབ་པ་ན་དེ་ལ་གནོད་བྱེད་མེད་པར་ངེས་སོ།། དེས་ན་རྟོག་པ་ལ་ཡང་གནོད་པ་མེད་དེ། དེ་གཉིས་གྲུབ་པ་དེ་གཅིག་པའི་ཕྱིར་རོ་ཞེས་བྱ་བའི་དོན་ཏོ། ། དེ་ནི་བྲམ་ཟེ་ཤང་ཀར་ནན་ཏའི་བཤད་པའོ། ། སློབ་དཔོན་ཆོས་མཆོག་གི་བཤད་པའི་ཁྱད་པར་ནི་རྒྱུ་ཁྱད་པར་མེད་པ་འགོག་པའི་ཚད་མར། ཡོན་ཏན་ཐམས་ཅད་ལ་ཁྱད་པར་མཐོང་བའི་ཕྱིར་དང༌། ཞེས་བྱ་བ་ནི་སྔ་མ་དང་མཐུན་ནོ། ། འདི་ལ་སྐྱེས་བུ་ལ་ཁྱད་པར་མེད་ཀྱང་ཡོན་ཏན་ལ་ཁྱད་པར་མཐོང་བས་དེ་གཉིས་རྒྱུ་མི་གཅིག་མོད། དེ་ལྟ་ན་ཡང་ཁྱད་པར་གྱི་རྒྱུ་དེ་གང་ཡིན་མི་ཤེས་པས་ན་བླུན་པོ་དང་མཛངས་པ་ལ་སོགས་པའི་ཁྱད་པར་ལ་ཡོད་པར་རྗེས་དཔག་གིས་ངེས་ཀྱང༌། ཆགས་པ་དང་བྲལ་བ་དང་ཐམས་ཅད་ཤེས་པ་ལ་སོགས་པ་དང༌། འབྲེལ་བར་ནི་འགལ་བར་འགྱུར་རོ་སྙམ་ན། ལེགས་པར་བྱ་བའི་བྱེ་བྲག་ལས་ཁྱད་པར་རྟོགས་པའི་ཕྱིར་ན། དེ་བཞིན་དུ་གཞན་དུ་ཡང་སྲིད་པའི་ཕྱིར་རོ་ཞེས་བྱ་བ་སྟེ། རྒྱུ་ནི་གོམས་པ་ཡིན་ལ་དེ་ནི་འདོད་ཆགས་དང་བྲལ་བ་ཡང་སྲིད་པ་ཡིན་ཏེ། དེ་ལྟར་གོམས་པར་བྱེད་པ་ནི་མཐོང་བའི་ཕྱིར་རོ་ཞེས་བྱ་བའི་དོན་ཏོ། ། འདི་ལ་ནི་བཤད་པ་སྔ་མ་ལྟར་ལེགས་སོ། ། སྒྲ་མངོན་སུམ་པ་རྣམས་ལ་ཞེས་བྱ་བ་འདི་ལ་སློབ་དཔོན་ཆོས་མཆོག་གི་བཤད་པ་ནི།

དེའི་ཁྱད་པར་རྣམས་ནི་གཞན་ལ་ཡང་བྱ་བར་ནུས་པའི་ཕྱིར་རོ་ཞེས་བྱ་བས་དེ་དང་གཞན་ཁྱད་པར་མེད་པར་མཐོང་བར་བརྗོད་པ་ཡིན་ནོ། ། དེ་ལྟར་མཐོང་བ་འཁྲུལ་བ་ཡིན་པའི་ཕྱིར་ནི་ཁྱད་པར་མེད་པའི་སྒྲུབ་བྱེད་མ་ཡིན་ནོ་ཞེས་དོགས་ན། འཁྲུལ་བར་མི་འགྲུབ་བོ་ཞེས་བྱ་བའོ། ། དེ་ཉིད་གང་ལས་ཞེ་ན། གནོད་པར་བྱེད་པ་མེད་པས་ཞེས་བྱ་བའོ། ། ཐ་དད་པ་མེད་པར་མཐོང་བ་ཚད་མ་ཉིད་དུ་ངེས་པ་ལ་གནོད་པར་བྱེད་པ་ནི་གཉིས་ཏེ། འཁྲུལ་བ་ཉིད་དུ་ངེས་པར་བྱེད་པ་དང༌། འཁྲུལ་བ་ཉིད་དུ་རུང་བར་སྒྲུབ་པའོ། ། དེ་གཉིས་ཀ་སྒྲུབ་པའི་མངོན་སུམ་དང་རྗེས་སུ་དཔག་པ་ཡང་འདི་ལ་མེད་དོ། ། གལ་ཏེ་འཁྲུལ་བར་ངེས་པ་ཉིད་དུ་སྒྲུབ་བྱེད་མེད་མོད། རུང་བ་ཉིད་དུ་སྒྲུབ་བྱེད་ནི་ཡོད་དེ། རྒྱུ་མཚན་མཐོང་བའི་ཕྱིར་རོ། ། རྒྱུ་མཚན་ཡང་དཔེར་ན་སྐྱེས་བུ་སེམས་ཀྱི་ཡོན་ཏན་ཡོད་པ་ལ། མེད་པར་འཁྲུལ་བའི་རྒྱུ་ལུས་འདྲ་བར་དམིགས་པ་ཡིན་པ་བཞིན་དུ་སྒྲའི་ཁྱད་པར་ལྟར་མི་རུང་བ་ཡོད་པ་ལ་མེད་པར་སྒྲོ་འདོགས་པའི་རྒྱུ་མཚན་ནི་ལྟར་རུང་ཁྱད་པར་མེད་པ་མཐོང་བ་ཡིན་ནོ་སྙམ་ན། ཁྱད་པར་ལྟར་མི་རུང་བ་ཡོད་པ་ལ། མེད་པར་འཁྲུལ་བའི་རྒྱུ་ནི་དེའི་བདག་ཉིད་ཀྱི་ལྟར་རུང་ཁྱད་པར་མེད་པ་ཡིན་པར་མི་འཐད་དེ་འགལ་བའི་ཕྱིར་རོ་ཞེས་བརྗོད་པ་ནི། སྒྲ་མངོན་སུམ་པ་རྣམས་ལ་མངོན་སུམ་མ་ཡིན་པའི་ངོ་བོ་མེད་པའི་ཕྱིར་རོ་ཞེས་འཁྲུལ་བའི་རྒྱུ་མཚན་མེད་པ་ལ་གཏན་ཚིགས་སུ་བརྗོད་པའོ། ། དེ་ལྟར་གནོད་བྱེད་བཀག་པ་ན་གནོད་པ་དང་བྲལ་བའི་མྱོང་བ་ནི་ཚད་མར་གྲུབ་པ་ཁྱད་པར་མེད་པ་ཉིད་བདེན་པ་ཡིན་ནོ་ཞེས་གནས་སོ་ཞེའོ། ། འདི་ལ་བཤད་པའི་ཁྱད་པར་མི་སྲིད་པར་ཞེས་བྱ་བ་ལ་སོགས་པའི་རང་བཞིན་དང་འབྲས་བུ་དང༌། མི་དམིགས་པའི་རྟགས་འགོག་པ་ཡིན་ནོ་ཞེས་བྱ་བ་ལ་སོགས་པ་བྲམ་ཟེ་ཆེན་པོས་བརྗོད་པ་དང༌། སློབ་དཔོན་ཆོས་མཆོག་གིས་ཀྱང་གཞུང་འདིར་བདག་གིས་བཤད་པ་དང་མི་མཐུན་པར་བརྗོད་པ་ཐམས་ཅད་ནི་འཁྲུལ་བ་ཡིན་པར་ཤེས་པར་བྱའོ།

། དེ་ལྟར་འབྲེལ་བའི་ངོ་བོ་བསྒྲུབས་ནས་འབྲེལ་བའི་དབང་གིས་སྒྲུབ་པའི་གཏན་ཚིགས་གྲངས་ངེས་པར་གྲུབ་པ་ནི། དེའི་ཕྱིར་དེ་ཙམ་དང་འབྲེལ་བའི་ཞེས་བྱ་བ་ལ་སོགས་པས་གཉིས་ཁོ་ན་ལ་ལྡོག་པ་ངེས་པ་ཡོད་པར་བསྟན་པ་དང༌། དེ་ལྟ་མིན་ན་ཞེས་བྱ་བ་ལ་སོགས་པས་གཞན་ལ་རྗེས་སུ་འགྲོ་ལྡོག་ངེས་པ་བཀག་པ་སྟེ་སླའོ། ། དགག་པའི་གཏན་ཚིགས་གྲངས་ངེས་པར་གྲུབ་པ་གསུམ་སྟེ། མི་མཐུན་པའི་གཞི་དངོས་པོར་མི་དགོས་པ་འབྲེལ་བ་ཉིད་དགག་པ་ལ་ནུས་པ་ཡོད་པ་དང༌། འབྲེལ་བས་བསྒྲུབས་པའི་དགག་པ་གོ་བྱེད་གཉིས་ཁོ་ནར་ངེས་པ་དང༌། གཉིས་ཀ་སྣང་བ་མི་དམིགས་པར་བསྡུ་བ་དྲན་པར་བྱ་བའོ། ། དང་པོ་ནི་མེད་ན་མི་འབྱུང་བ་དེ་ཉིད་དཔེ་དག་གིས་སྟོན་ཏོ་ཞེས་བྱ་བ་ལ་སོགས་པའོ། ། འདིའི་དོན་ནི་སྒྲུབ་པའི་གཏན་ཚིགས་འབྲེལ་བ་ལ་ལྟོས་པ་ནི་ལོག་པར་རྟོགས་པའི་ཡུལ་ཉིད་མ་ཡིན་ནོ།། དེས་ན་དེ་ལ་དཔེར་འབྲེལ་བ་སྟོན་པའི་སྒོ་ནས་སྒྲུབ་པའི་རྟགས་འབྲེལ་བ་ལ་ལྟོས་པར་མ་བསྒྲུབས་པས་ཀྱང་དེ་ལྟར་གྲུབ་བོ། ། དགག་པའི་གཏན་ཚིགས་ནི་དངོས་པོའི་དོན་མི་འཇོག་པས་འབྲེལ་བ་ལ་མི་ལྟོས་སོ་སྙམ་དུ་ལོག་པར་རྟོགས་པའི་རྒྱུ་མཚན་སྲིད་པ་ཡིན་ནོ། ། དེས་ན་དགག་པ་འབྲེལ་བ་ལ་ལྟོས་པར་སྒྲུབ་དགོས་ལ། དེ་གྲུབ་པས་ཀྱང་རྒྱུ་དང་ཁྱབ་བྱེད་མི་དམིགས་པ་ཁོ་ན་དགག་པའི་དོན་དཔོག་པ་ལ་གཏན་ཚིགས་སུ་གྲུབ་ཅིང༌། གཉིས་ཀ་སྣང་བ་མི་དམིགས་པས་ཁྱབ་པས། སྣང་བ་མི་དམིགས་པ་ཁོ་ན་དགག་པའི་རྟགས་སུ་གྲུབ་བོ། ། དགག་པ་འབྲེལ་བ་ལ་ལྟོས་པར་ཡང་འདི་ལྟར་འགྲུབ་སྟེ། མི་དམིགས་པའི་གཏན་ཚིགས་ཀྱང་ཁྱབ་པ་གྲུབ་པ་ཁོ་ན་གོ་བྱེད་ཡིན་ལ། དེ་ཡང་དཔེ་ལ་བསྟན་པར་བྱ་བ་ཡིན་ནོ།། དཔེ་ཡང་འབྲེལ་བ་དྲན་པ་ལ་མཁོ་བ་ཡིན་ཏེ། དེ་ལྟ་མ་ཡིན་ན་དཔེ་བརྗོད་པ་ཁྱབ་པ་རྟོགས་པའི་ཡན་ལག་ལག་ཏུ་མི་འཐད་པའི་ཕྱིར་རོ། ། གཞན་ཡང་དཔེ་ལ་འབྲེལ་བ་མི་སྟོན་ན་མི་མཐུན་པའི་གཞི་དངོས་པོར་གྲུབ་པ་ལ་མི་ལྟོས་པ་མི་འཐད་ལ།

རྗེས་སུ་འགྲོ་ལྡོག་ཕན་ཚུན་སྡུད་པ་ཡང་མི་འཐད་དོ། ། ཅི་ལྟར་ཞེ་ན། འབྲེལ་བ་སྟོན་པ་ལས་མ་རྟོགས་པར་དཔེ་གོ་བྱེད་ཀྱི་ཡན་ལག་ཡིན་ན། དེ་མ་གྲུབ་པས་རྟོགས་པའི་ཡན་ལག་མ་གྲུབ་པར་འགྱུར་རོ། ། འབྲེལ་བ་སྟོན་པ་ཙམ་ཡིན་ན་དེའི་ཚེ་རྟོགས་པའི་ཡན་ལག་ཏུ་འགྱུར་པའི་སྔོན་ངེས་པའི་འབྲེལ་བ་དྲན་པས་རྟོགས་པའི་ཡན་ལག་མ་ཚང་བ་མེད་པའི་ཕྱིར་རོ། ། འོ་ན་མཐུན་པའི་དཔེ་ཡང་དངོས་པོར་གྲུབ་མི་དགོས་པར་འགྱུར་རོ་ཞེ་ན། མ་ཡིན་ཏེ། དེ་ནི་འབྲེལ་བ་གཏན་ལ་འབེབས་པའི་ཡུལ་ཡིན་པས་དེ་མ་གྲུབ་ན་འབྲེལ་བ་ཉིད་མི་འགྲུབ་བོ། ། མི་མཐུན་པའི་དཔེ་ནི་འབྲེལ་བ་དྲན་པའི་ཡན་ལག་ཙམ་ཡིན་པས་དཔེ་ཉིད་དངོས་པོར་མ་གྲུབ་ཀྱང་བརྗོད་པ་ཙམ་ལས་འབྲེལ་བ་དྲན་ནོ། ། དེ་ལྟ་ན་དཔེ་མེད་པའི་ལྡོག་པ་ཙམ་བརྗོད་པས་དྲན་ནོ་ཞེ་ན། འཇིག་རྟེན་དེ་འདྲ་བ་ཉིད་དྲན་པའི་ཡན་ལག་ཏུ་ཕལ་ཆེར་མཐོང་བའི་ཕྱིར་རོ། ། མི་དམིགས་པ་ལ་ནི་མི་མཐུན་པའི་དཔེ་ཁོ་ན་འབྲེལ་བ་གཏན་ལ་འབེབས་པའི་ཡུལ་ཡིན་ལ།

 མཐུན་པའི་དཔེ་ནི་དེ་དྲན་པར་བྱེད་པ་ཙམ་ཡིན་པས་མཐུན་པའི་དཔེ་དངོས་པོར་གྱུར་པ་ལ་མི་ལྟོས་སོ། ། ཞེས་བྱ་བ་ནི་ཁྱད་པར་རོ། ། དགག་པའི་གཏན་ཚིགས་དཔེ་ལ་ལྟོས་པས་འབྲེལ་བ་ལ་ལྟོས་པར་བསྒྲུབས་ནས། འབྲེལ་བའི་དབང་གིས་དགག་པ་གོ་བར་བྱེད་པ་གཉིས་ཁོ་ནར་སྒྲུབ་པ་ནི། དེའི་ཕྱིར་ཞེས་བྱ་བ་ལ་སོགས་པའོ། ། འདི་ལ་བརྒལ་བ་ནི་རང་བཞིན་མི་དམིགས་པ་འབྲེལ་བ་ལ་མ་ལྟོས་པར་དགག་པ་གོ་བར་བྱེད་དམ། འོན་ཏེ་འབྲེལ་བའི་དབང་གིས། དང་པོ་ལྟར་ན་གྲངས་ངེས་པ་ལ་གནོད་དེ། རང་བཞིན་མི་དམིགས་པ་ལྟར་འབྲེལ་བ་མི་ལྟོས་པ་དགག་པ་གོ་བར་བྱེད་པའི་རྟགས་གཞན་ཡང་སྲིད་པའི་ཕྱིར་རོ། ། གཉིས་པ་ལྟར་ན་སྣང་བ་མི་དམིགས་པ་ཡང་རྒྱུ་དང་ཁྱབ་བྱེད་མི་དམིགས་པར་འདུས་པས་གསུམ་པ་མི་འཐད་དོ།། དེ་བཞིན་དུ་འགལ་བ་དམིགས་པ་ལ་ཡང་དེ་ཉིད་གནས་སོ་ཞེ་ན། རང་བཞིན་མི་དམིགས་པ་ནི་འབྲེལ་པ་ལ་ལྟོས་པའི་ཕྱིར་ཉེས་པ་དང་པོ་མེད་དོ། ། གཉིས་པ་ཡང་མེད་དེ། དོན་དམ་པར་སྣང་རུང་ཡོད་པ་ལ་དམིགས་པར་བྱ་བས་ཁྱབ་པས་ན་ཁྱབ་བྱེད་མེད་པ་ཁོ་ན་ཡིན་ཡང༌། ཡོད་པ་ཉིད་ཀྱི་དོན་བཀག་པ་ལ་མི་ལྟོས་པར་དམིགས་པར་བྱ་བའི་ཆོས་བཀག་པ་ཙམ་གྱིས་དགག་པའི་ཐ་སྙད་སྒྲུབ་པས། ཡོད་པའི་རང་བཞིན་དུ་གྱུར་པའི་རྒྱུ་དང་ཁྱབ་བྱེད་བཀག་པ་ལས་གཞན་དུ་གྲུབ་བོ། ། རང་བཞིན་མི་དམིགས་པ་ལས་ལྡོག་པ་དམིགས་པར་བྱ་བ་ཙམ་ནི་ཡོད་པའི་རང་བཞིན་མ་ཡིན་ཏེ། ཟླ་བ་གཉིས་ལ་སོགས་པར་མེད་པ་ལ་ཡང་མི་སྲིད་པའི་ཕྱིར་རོ། ། རྣམ་པ་གཅིག་ཏུ་ན་དེ་འདྲ་བའི་མེད་པ་ནི་ལྐོག་ཏུ་མ་གྱུར་པས་མངོན་སུམ་གྱིས་ངེས་པར་བྱ་བ་ཡིན་ལ། རྒྱུ་དང་ཁྱབ་བྱེད་བཀག་པ་ནི་ལྐོག་ཏུ་གྱུར་པའི་དགག་པ་སྒྲུབ་པ་ཡིན་པས། དེ་གཉིས་དང་རང་བཞིན་མི་དམིགས་པ་ཐ་དད་པར་གྲུབ་བོ། ། དེ་ལྟར་མོད་ཀྱི་དེ་གཉིས་ཀྱང་སྣང་བ་མི་དམིགས་པ་ཙམ་དུ་ངེས་པ་ལ་ལྟོས་ནས་དགག་པར་འགྲུབ་པས་གཏན་ཚིགས་གཏན་དུ་མི་ཐལ་ལོ། ། འགལ་བ་དམིགས་པ་ཡང་འབྲེལ་བ་ལ་ལྟོས་ནས་གོ་བར་བྱེད་པ་ཡིན་ཏེ།

རང་བཞིན་མི་དམིགས་པ་བཞིན་ནོ། ། འདི་ལྟར་ལྷན་ཅིག་མི་གནས་པའི་འགལ་བ་ནི་དགག་བྱའི་རྒྱུ་ལྡོག་པས་མེད་པའི་གོ་བྱེད་ཡིན་པས་འབྲེལ་བ་ལ་ལྟོས་པར་གསལ་ལོ། ། འོ་ན་གང་དམིགས་པས་དེ་དང་འགལ་བའི་རྒྱུ་ཉིད་དགག་པར་བྱ་བ་དེར་ཇི་ལྟར་འབྲེལ་བ་ལ་ལྟོས་ཏེ། དཔེར་ན་འབྲས་བུ་འགལ་བ་དམིགས་པ་ལྟ་བུའོ། ། དེར་ནི་དགག་བྱའི་འབྲེལ་བ་ཅན་བཀག་པས་དགག་བྱ་མེད་པར་གོ་བ་མ་ཡིན་ཏེ། འབྲས་བུ་བཀག་པས་འགོག་པའི་ཕྱིར་དང༌། འབྲས་བུ་ཡང་འབྲེལ་བའི་ཡུལ་མ་ཡིན་པའི་ཕྱིར་རོ་ཞེ་ན། དེ་ཡང་མེ་ཡོད་པ་ཉིད། གྲང་རེག་སྐྱེད་པར་ནུས་པའི་སྐད་ཅིག་གི་རང་བཞིན་དུ་གྱུར་པའི་རྒྱུ་མ་ཚང་བའི་ངོ་བོ་ཉིད་ཡིན་ཏེ། གྲང་རེག་གིས་ནུས་པ་སྐྱེད་པའི་རྒྱུ་ཚང་བ་དང་མེ་ཡོད་པ་ནི་ཕན་ཚུན་རྣམ་པར་གཅོད་པའི་ངོ་བོ་ཡིན་པའི་ཕྱིར་རོ། ། དེས་ན་མེ་དང་ལྡན་པར་ངེས་པའི་ཚད་མ་ཉིད་ཀྱིས་གྲང་རེག་གི་ནུས་པའི་རྒྱུ་ཚང་བ་བཀག་པའི་ཕྱིར་ན། དེ་ལ་ཡང་རྒྱུ་མི་དམིགས་པ་གཞན་དགོས་པ་ཐུག་པ་མེད་པར་མི་ཐལ་ཏེ། དེ་ནི་མངོན་སུམ་གྱི་ཚད་མ་ཡིན་པའི་ཕྱིར་རོ། ། དེ་ལྟ་ན་ཡང་རང་བཞིན་འགལ་བས་གྲང་རེག་དགག་པར་བྱ་བ་ལ་ནི་མེ་ཡོད་པར་རྟོགས་པས་དགག་བྱའི་རྒྱུ་བཀག་པ་རྗེས་དཔག་གིས་རྟོགས་ལ། འབྲས་བུ་འགལ་བ་དམིགས་པར་ནི། དགག་བྱ་ནུས་པའི་སྐྱེད་བྱེད་མ་ཚང་བ་ཉིད་མངོན་སུམ་གྱིས་གྲུབ་པས་དགག་བྱའི་རྒྱུ་མེད་པར་རྗེས་དཔག་ལ་མི་ལྟོས་པར་ཟད་ཀྱི། འབྲེལ་བ་ལ་མི་ལྟོས་པ་ནི་མ་ཡིན་ནོ། ། དེ་ལྟར་ན་ལྷན་ཅིག་མི་གནས་པའི་འགལ་བ་དམིགས་པ་ནི་རྒྱུ་མི་དམིགས་པར་འདུ་བ་ཡིན་ནོ། ། ཕན་ཚུན་སྤངས་པའི་འགལ་བ་ནི་ཁྱབ་བྱེད་མེད་པར་འདུའོ། ། དེ་ཡང་གཉིས་ཏེ། དངོས་འགལ་དམིགས་པ་དང༌། བརྒྱུད་འགལ་དམིགས་པའོ། ། དང་པོ་ནི་གཅིག་གྲུབ་པ་ཉིད་གཞན་བཀག་པ་ཡིན་པས། གཏན་ཚིགས་དང་བསྒྲུབ་བྱར་མི་སྲིད་དོ། ། གཉིས་པ་ལ་ཡང་གཉིས་ཏེ། འགལ་བས་ཁྱབ་པ་ལ་སོགས་པ་དམིགས་པ་དང༌། ཁྱབ་པར་བྱེད་པ་ལ་སོགས་པ་དང་འགལ་བ་དམིགས་པའོ།

། སྔ་མ་ནི་དེ་དམིགས་པས་རང་གི་ཁྱབ་བྱེད་དང་རྒྱུ་བཀག་པའི་ཤུགས་ཀྱིས། དེ་ལ་འགལ་ཟླ་གཞན་གྱི་བདག་ཉིད་རྣམ་པར་གཅོད་པར་འགྱུར་བས། རང་བཞིན་དང་འབྲས་བུ་ཁོ་ན་ཡིན་པའི་ཕྱིར་དགག་པའི་རྟགས་མ་ཡིན་ནོ། ། གཉིས་པ་ནི་མཚོ་ཆེན་པོའི་སྟེང་ན་སྣང་བ་འདི་ནི་དུ་བའི་རང་བཞིན་མ་ཡིན་ཏེ། དེའི་གཞི་མེ་དང་ལྡན་པ་མ་ཡིན་པའི་ཕྱིར་ཞེས་བྱ་བའི་རྒྱུ་འགལ་བ་དམིགས་པ་དང༌། སྒྲ་ནི་རྟག་པ་མ་ཡིན་ཏེ་བྱས་པའི་ཕྱིར་རོ་ཞེས་བྱ་བ་ལྟ་བུ་ཁྱབ་བྱེད་འགལ་བ་དམིགས་པ་ཡིན་ལ། དེ་ཡང་རྒྱུ་དང་ཁྱབ་བྱེད་བཀག་པས་གོ་བྱེད་ཡིན་པས་དེ་གཉིས་ཁོ་ནར་འདུའོ། ། འོ་ན་འགལ་བའི་འབྲས་བུ་དམིགས་པ་གོ་བྱེད་དུ་འདི་ཉིད་དུ་བཤད་པ་དང༌། རིགས་ཐིགས་སུ་འགལ་བས་ཁྱབ་པ་དམིགས་པ་དགག་པ་གོ་བྱེད་དུ་བཤད་པ་ཇི་ལྟར་ཞེ་ན། འདིར་བཤད་པའི་འགལ་བའི་འབྲས་བུ་དམིགས་པ་ནི། ལྷན་ཅིག་མི་གནས་པའི་འགལ་བ་ལ་ལྟོས་པ་ཡིན་ནོ། ། དེ་ལ་ནི་འབྲས་བུས་བཞག་པའི་འགལ་ཟླ་དེ་གྲུབ་པ་ཉིད་ནི། དགག་བྱ་རྣམ་པར་བཅད་པ་མ་ཡིན་ཏེ། འོན་ཀྱང་དེ་གྲུབ་པས་དགག་བྱའི་རྒྱུ་མེད་པར་འགྲུབ་པ་ལ་ལྟོས་ནས་དགག་པ་གོ་བར་བྱེད་པས་རྒྱུ་མི་དམིགས་པར་འདུས་ཏེ། སྔར་བཤད་མ་ཐག་པ་བཞིན་ནོ། ། རིགས་ཐིགས་ཀྱི་འགལ་བས་ཁྱབ་པ་ནི། ཕན་ཚུན་སྤངས་པའི་འགལ་བས་ཁྱབ་པ་ཡིན་ཡང་ཐལ་འགྱུར་དུ་བཀོད་པས་ལྡོག་པ་ཁྱབ་བྱེད་འགལ་བ་ཉིད་རྟགས་སུ་འདོད་པ་ཡིན་ཏེ། ཐལ་འགྱུར་ནི་རང་རྒྱུད་ཀྱི་མཐར་ཐུག་པའི་ཕྱིར་རོ། ། དེས་ན་འགལ་བ་དགག་པ་གོ་བྱེད་དུ་གྲུབ་པ་ནི། འབྲེལ་བ་ལ་ལྟོས་པར་ངེས་སོ། ། འོ་ན་འབྲས་བུ་མི་དམིགས་པ་ཇི་ལྟར་འབྲེལ་བ་ལྟོས་ནས། དགག་པ་གོ་བར་བྱེད་དེ། རྒྱུ་དང་ཁྱབ་བྱེད་མེད་པ་ནི་མ་ཡིན་པའི་ཕྱིར་རོ་ཞེ་ན། འབྲས་བུ་མི་དམིགས་པ་ནི་ཐ་སྙད་ཙམ་སྒྲུབ་པས་རང་བཞིན་མི་དམིགས་པར་འདུའོ། ། རང་བཞིན་མི་དམིགས་པ་ཡང་སྔར་བརྗོད་པ་ལྟར། ཁྱབ་བྱེད་མེད་པར་འདུ་བ་དང༌། ཡང་ན་ནི་དགག་པ་གོ་བར་བྱེད་པ་མ་ཡིན་ཏེ།

རང་བཞིན་མི་དམིགས་པ་ནི་རང་བཞིན་གྱི་གཏན་ཚིགས་སུ་འདུ་བའི་ཕྱིར་རོ། །འབྲས་བུ་མི་དམིགས་པ་ཐ་སྙད་ཙམ་སྒྲུབ་པ་ཡང་ཇི་ལྟར་ཞེ་ན། སྣང་བའི་ཆ་ན་དུ་བ་མེད་པ་ལས། དུ་བ་དེར་ཡོད་པ་སྐྱེད་པའི་རྒྱུ་ནུས་པ་ཐོགས་པ་མེད་པ་འགོག་པའམ། དུ་བ་ཙམ་སྐྱེད་པའི་རྒྱུ་ནུས་པ་ཐོགས་མེད་མེད་པར་དཔོགདང་པོ་ལྟར་ན་དུ་བ་མེད་པ་ཁོ་ནས་དེ་སྐྱེད་པའི་རྒྱུ་ནུས་པ་ཐོགས་མེད་ཡོད་པར་དོགས་པ་ལ་གནོད་པའི་ཕྱིར་ཐ་སྙད་ཙམ་སྒྲུབ་པ་ཡིན་ནོ། ། དེར་དུ་བ་སྐྱེད་པའི་རྒྱུ་གང་དུ་ཡང་མི་སྲིད་པར་དོན་གྱིས་ངེས་པ་ན། ཕྱོགས་ཁྱད་པར་ཅན་ན་མེད་པར་ཡང་རྟོགས་པ་ཉིད་དེ། གང་དུ་ཡང་མི་སྲིད་པར་ངེས་པ་ན། འགའ་ཞིག་ན་ཡོད་པར་དོགས་པ་འགལ་བའི་ཕྱིར་རོ། ། ཡོད་པ་ཐམས་ཅད་སྐད་ཅིག་མར་ངེས་པ་ན། སྒྲ་སྐད་ཅིག་མར་ངེས་པ་ནི་ནང་དུ་འདུ་བ་ཡང་མ་ཡིན་ཏེ། ཡོད་པ་དང་སྒྲ་ཆོས་ཐ་དད་པས་ཡོད་པའི་ཁྱད་པར་སྐད་ཅིག་ཉིད་མ་ཡིན་པར་དོགས་པ་ལ་གནོད་ཀྱང༌། སྒྲ་སྐད་ཅིག་མ་ཡིན་པར་དོགས་པ་མི་སེལ་བའི་ཕྱིར་རོ། ། འོན་ཀྱང་རྣམ་པར་རྟོག་པ་གཉིས་པ་ལྟར་ན། འབྲས་བུ་མི་དམིགས་པས་མེད་པའི་དོན་གྲུབ་བོ་སྙམ་ན། སྣང་བའི་ཆ་ན་དུ་བ་མེད་ཀྱང༌། ཁང་པ་དེ་ན་དུ་བ་ཙམ་སྐྱེད་པའི་ནུས་པ་ཐོགས་མེད་ཡོད་པ་ཅི་འགལ་ཏེ། དེར་དུ་བའི་རྒྱུ་ནུས་པ་ཐོགས་མེད་ཀྱི་འབྲས་བུ་ནི་སྣང་བའི་ཆར་ཡོད་པས་མ་ཁྱབ་སྟེ། འབྲས་བུ་མི་སྣང་བའི་ཆ་ན་ཡོད་སྲིད་པ་ལ་གནོད་པའི་ཚད་མ་མེད་པའི་ཕྱིར་རོ། ། དེའི་ཕྱིར་སློབ་དཔོན་ཆོས་མཆོག་གིས་རྩིག་པས་ཀུན་ནས་བསྐོར་བའི་ཁྱིམ་གྱི་དང་ར་ན་མེ་ཡོད་ན། དེའི་འབྲས་བུ་དུ་བ་ཡང་སྣང་བའི་ཆ་ཁོ་ནར་སྐྱེ་བས། དེ་མ་དམིགས་པས་རྒྱུ་མེད་པ་ཉིད་གོ་བར་བཤད་པ་ནི་འཁྲུལ་བར་གསལ་ལོ། ། དེ་འདྲ་བ་རྒྱུར་ལྟར་མི་རུང་བའི་འབྲས་བུ་ཡང༌། ལྟར་རུང་བར་ངེས་མི་ནུས་པས་ན། སྣང་བའི་ཆར་དུ་བ་བཀག་པས་མི་སྣང་བའི་ཆར་མེ་མེད་པར་དཔོག་པ་ནི་མ་ངེས་པར་འགྱུར་རོ།

། སྔར་བཤད་པའི་འཁྲུལ་བ་མེད་པར་རྟགས་སུ་སྟོན་ན་ཡང་དོན་གྲུབ་པས་ཐ་སྙད་ཙམ་བསྒྲུབ་བྱར་གསལ་ལོ། ། དེས་ན་དགག་པ་གོ་བར་བྱེད་པ་ཐམས་ཅད་ཀྱང་འབྲེལ་བར་ལྟོས་པས་རྣམ་པ་གཉིས་ཁོ་ནར་ངེས་སོ་ཞེས་གནས་སོ། ། དེ་གཉིས་ཀ་སྣང་བ་མི་མིགས་པར་བསྡུ་བ་ཉིད་དྲན་པར་བྱ་བའི་ཕྱིར་གསུངས་པ་ནི། དམིགས་པར་ནི། རིགས་ལྡན་དེ་མི་དམིགས་པ་ཡང༌། །ཞེས་བྱ་བའོ། ། དེས་ན་དགག་པ་སྒྲུབ་པ་ནི་སྣང་བ་མི་དམིགས་པ་ཁོ་ནར་ངེས་སོ། ། དེའི་ཕྱིར་གཏན་ཚིགས་ཀྱི་གྲངས་དང༌། མཚན་ཉིད་ངེས་པའི་སྒྲུབ་བྱེད་འབྲེལ་བ་བསྒྲུབས་པས་དབྱེ་བ་ངེས་པར་བསྒྲུབས་པ་ཡིན་ནོ། ། རང་གི་དོན་གྱི་རྗེས་སུ་དཔག་པའི་ལེའུ་བཤད་ཟིན་ཏོ། ། ། ། གསུམ་པ།གཞན་དོན་རྗེས་དཔག་གི་དཀའ་གནད་རྣམ་པར་བཤད་པ།ང༡ སྒྲུབ་ངག་བཤད་པ་ལས།ཅ༡ སྒྲུབ་པ་ཡང་དག་བཤད་པ།ཆ༡ རྗོད་བྱེད་ངག་གི་རང་བཞིན་བཤད་པ། གཞན་གྱི་དོན་གྱི་རྗེས་སུ་དཔག་པའི་སྤྱིའི་མཚན་ཉིད་སྟོན་པ་ནི། གཞན་དོན་རྗེས་སུ་དཔག་པ་ནི།། རང་གིས་མཐོང་དོན་རབ་གསལ་བྱེད། ། ཅེས་བྱའོ། ། དེ་ལ་རྐང་པ་སྔ་མས་ནི་མཚོན་བྱ་བརྗོད་པ་ཡིན་ལ༑ ཕྱི་མས་ནི་དེ་རྣམ་པར་འཇོག་པའི་རྒྱུ་མཚན་ཉིད་དངོས་སུ་བརྗོད་པའོ། ། མཚན་ཉིད་ཀྱི་ཚིག་འདིས་རྗེས་སུ་དཔག་པ་མ་ཡིན་པ་ལས་ཐ་དད་པའི་མཚན་ཉིད་ཡོངས་སུ་དག་པར་ཇི་ལྟར་བརྗོད་ཅེ་ན། སློབ་དཔོན་རྒྱན་མཛད་པ་ན་རེ་ནི། རང་གིས་མཐོང་བ་ཞེས་བྱ་བས་ནི་རྒོལ་བ་དང་ཕྱིར་རྒོལ་བས་རྟོགས་པར་བསྟན་ཏོ། ། དོན་ཅེས་བྱ་བས་ནི་དངོས་པོ་ལ་གནས་པའོ། ། གསལ་བ་ཞེས་བྱ་བས་ནི་རྣམ་པར་རིག་བྱེད་ཀྱི་རང་བཞིན་ནོ། ། རབ་ཀྱི་སྒྲས་ནི་གསལ་བྱ་ཡིད་ཆེས་པའི་ཡུལ་བརྗོད་པ་བསྟན་པས། རྟགས་བརྗོད་པ་ཉིད་དུའོ། ། དེ་ལྟར་ན་གཉིས་ཀའི་རྟོགས་པའི་ཡུལ་དུ་གྲུབ་པ། དངོས་པོའི་ཇི་ལྟ་བ་བཞིན་གནས་པའི། ཚུལ་གསུམ་པ་བརྗོད་པའི་སྒྲ་དང་ཡི་གེ་དག་ནི་འདིའི་མཚན་ཉིད་དུ་བསྟན་པས། རྟགས་ལྟར་སྣང་བ་དང་དམ་བཅའ་བ་བརྗོད་པ་ལ་སོགས་པ་རྣམ་པར་བརྗོད་པ་ཡིན་ནོ་ཞེས་ཟེར་རོ།

། འདི་ལ་ཉེས་པ་གཉིས་ཏེ། རབ་གསལ་གྱི་ཚིག་ཧ་ཅང་ཁྱབ་པ་གཅོད་པ་ལ་མི་དགོས་པ་དང༌། མི་ནུས་པའོ། ། དང་པོ་ནི་བསྒྲུབ་བྱ་ནི་གཉིས་ཀ་ལ་མ་གྲུབ་པས་རང་གིས་མཐོང་བ་ཉིད་ཀྱིས་བཅད་ཟིན་པའི་ཕྱིར་རོ། ། གཉིས་པ་ནི་རྒོལ་བ་དང་ཕྱིར་རྒོལ་བ་གཉིས་ཀའི་བློའི་ཡུལ་དུ་སོང་བའི་དོན་ཡང་དག་པའི་གཏན་ཚིགས་དང་བསྒྲུབ་བྱ་གཉིས་ཀ་མ་ཡིན་པ་བརྗོད་པ་ཡང༌། རང་གིས་མཐོང་བ་དང་རབ་གསལ་དང༌། དོན་གྱི་ཚིག་གང་གིས་ཀྱང་མ་བཅད་པས་སྒྲུབ་བྱེད་དུ་ཐལ་བའི་ཕྱིར་རོ། ། སློབ་དཔོན་ཆོས་མཆོག་ལྟར་ན་རྒོལ་བ་རང་ཉིད་ཀྱིས་མཐོང་བའི་དོན་སྟོན་པ་མཚན་ཉིད་དུ་བྱེད་པ་ལ་ཡང༌། དམ་བཅའ་བ་བརྗོད་པ་ལ་ཧ་ཅང་ཁྱབ་པ་དང༌། གཏན་ཚིགས་ལྟར་སྣང་བ་བརྗོད་པ་ལ་ཧ་ཅང་ཁྱབ་པས་མཚན་ཉིད་ཀྱི་ངག་ཏུ་མི་རུང་བ་དང༌། དེ་ལྟར་འདོད་པ་ཡང་མི་འཐད་པའོ། ། དང་པོ་ནི་དམ་བཅའ་བ་བརྗོད་པ་ཡང་རྒོལ་བས་མཐོང་བའི་དོན་གསལ་བར་བྱེད་པ་ཡིན་པའི་ཕྱིར་རོ། ། དེ་འོག་ནས་འགོག་པས་སྐྱོན་མེད་དོ་ཞེས་ཟེར་བ་ཡང་མི་བདེན་ཏེ། བཀག་པ་ལ་ཁྱབ་པའི་ཕྱིར་མཚན་ཉིད་དུ་མི་རུང་སྟེ། མ་བཀག་པ་ལ་ཁྱབ་པས་ནི་ཧ་ཅང་ཁྱབ་པར་མི་འགྱུར་བའི་ཕྱིར་རོ། ། གཉིས་པ་ནི་རང་གིས་མཐོང་བ་ཡིན་ཡང་ཕྱིར་རྒོལ་གྱིས་མ་མཐོང་བ་སྒྲུབ་བྱེད་མ་ཡིན་པས་དེ་ལ་ཧ་ཅང་ཁྱབ་པའི་ཕྱིར་རོ། ། གསུམ་པ་ནི་གལ་ཏེ་འདི་མཚན་ཉིད་མ་ཡིན་པ་ཁོ་ན་སྟེ། དེས་ན་ཧ་ཅང་ཁྱབ་པ་ཉེས་པ་མ་ཡིན་ནོ་ཞེས་རྟོག་ན། འོ་ན་མཚན་ཉིད་བརྗོད་པ་གང་ཡིན་སོམས་ཤིགགཞན་ཡང་རང་ཉིད་ཀྱིས་རབ་གསལ་བྱེད་ཅེས་བྱ་བ་བརྗོད་པ་ཙམ་ལ་བྱས་ན་མ་ཁྱབ་པ་འཆད་པ་ཡང་འགལ་ཏེ། ཧ་ཅང་ཁྱབ་པ་དང་འདྲ་བར་མ་ཁྱབ་པ་ཡང་མཚན་ཉིད་མ་ཡིན་ན་སྐྱོན་མ་ཡིན་པའི་ཕྱིར་རོ། ། བརྗོད་པ་ཙམ་ལ་འདོད་ན་མ་ཁྱབ་པར་འཆད་པ་ནི་རིགས་པ་ཡང་མ་ཡིན་ཏེ། རིགས་ཐིགས་སུ་བརྗོད་པ་ལ་མཚན་ཉིད་དུ་བྱས་པའི་ཕྱིར་དང༌། བརྗོད་པ་ཡང་སྐབས་ལ་སོགས་པ་ལ་ལྟོས་ནས། ཚུལ་གསུམ་པའི་ཡུལ་ཅན་ཡིན་པའི་ཕྱིར་རོ།

། དེ་ལྟ་མ་ཡིན་ན་སྐབས་ལ་སོགས་པས་རྟོགས་པར་བྱ་བ་ངག་གི་དོན་དུ་བཤད་པ་འགལ་བའི་ཕྱིར་རོ། ། དེས་ན་འདིར་བདག་ཅག་འདི་ལྟར་འཆད་དོ། ། གསལ་བྱེད་ཅེས་བྱ་བ་དང༌། དེ་ཉིད་ལ་རབ་ཀྱི་ཚིག་ཁྱད་པར་དུ་བཀོད་པ་དང༌། དོན་ཅེས་བྱ་བ་དང༌། རང་གིས་མཐོང་བ་ཅེས་བྱ་བ་བཞིས་ནི། རང་གི་ངོ་བོའི་ཁྱད་པར་དང༌། བྱེད་པའི་ཁྱད་པར་དང༌། ཡུལ་གྱི་ཁྱད་པར་དང༌། རྒྱུའི་ཁྱད་པར་རྣམ་པ་བཞི་རིམ་པ་བཞིན་བསྟན་ཏོ། ། དེ་ལ་གསལ་བྱེད་ཅེས་བྱ་བས་ནི་རང་གི་ངོ་བོའི་ཁྱད་པར་བརྗོད་དེ། ལུས་དང་ངག་གི་རྣམ་པར་རིག་བྱེད་དག་ཁོ་ན་དོན་དང་ལྡན་པས་དོན་གསལ་བར་བྱེད་པ་ཡིན་པའི་ཕྱིར་རོ། ། དེ་ཁོ་ན་དོན་དང་ལྡན་པ་ཡང་བཏགས་པའི་དབང་གིས་ཏེ། དོན་ཉེ་བར་གནས་པ་མེད་བཞིན་དུ་ཁྱད་པར་ཅན་གྱི་དོན་གསལ་བར་གོ་བར་བྱེད་པའི་ཕྱིར་རོ། ། ལག་བརྡ་ལ་སོགས་པ་ནི་དེ་ལྟ་མ་ཡིན་པས་ན་གསལ་བྱེད་མ་ཡིན་ཏེ། རྟོགས་པའི་རྐྱེན་ཙམ་དུ་ཟད་དོ། ། རབ་ཀྱི་ཚིགས་ཀྱིས་ནི་བྱེད་པའི་ཁྱད་པར་བསྟན་ཏེ། དོན་ལ་རྨོངས་པ་སེལ་བར་བྱེད་པའི་ངག་ཁོ་ན་རབ་ཏུ་གསལ་བར་བྱེད་པ་ཡིན་པའི་ཕྱིར་རོ།། དོན་ལ་དྲན་པར་བྱེད་པ་ཙམ་ནི་མ་ཡིན་ཏེ། དེའི་ཕྱིར། དོན་གྱིས་དོན་རྟོགས་ཕྱིར་དོན་ལ། ། ཕྱོགས་དང་གཏན་ཚིགས་བརྗོད་ནུས་མེད། ། དེས་ན་དེ་དག་རང་ཉིད་ལས། ། སྒྲུབ་པར་བྱེད་པར་གནས་མ་ཡིན། ། བསྒྲུབ་བྱ་བརྗོད་ཕྱིར་ཕྱོགས་ཀྱི་ངག། བརྒྱུད་པ་ཡིས་ཀྱང་ནུས་མ་ཡིན། ། གཏན་ཚིག་བརྗོད་པ་རང་ཉིད་ལ༑༑ནུས་པ་མེད་ཀྱང་ནུས་སྟོན་བྱེད། ། ཅེས་བཤད་པ་ཡིན་ནོ། ། བརྒྱུད་ནས་རྨོངས་པ་གཅོད་པར་ནུས་པ་ཡང་གཏན་ཚིགས་ཀྱི་ཚིག་ཁོ་ན་ཡིན་པས། དེ་ཉིད་རབ་ཏུ་གསལ་བར་གསལ་བར་བྱེད་པ་ཞེས་བྱ་བའོ། ། དེ་འདྲ་བའི་ནུས་པ་ཅན་དེ་ཡང་དངོས་པོ་བརྗོད་པར་བྱེད་པ་ཡིན་གྱི། བཏགས་པ་ཙམ་བརྗོད་པར་བྱེད་པ་ནི་མ་ཡིན་ནོ་ཞེས་བསྟན་པའི་ཕྱིར། ཡུལ་གྱི་ཁྱད་པར་དོན་ཅེས་སྨོས་སོ། ། དེ་ཡང་རྒོལ་བའི་ཚད་མས་ཡུལ་དུ་བྱས་པའི་དོན་ཁོ་ན་ལ་ཚད་མའི་དབང་གིས་ཞུགས་པའི་ངག་ཡིན་ནོ་ཞེས་བསྟན་པའི་དོན་དུ།

རང་གིས་མཐོང་བ་ཞེས་སྨོས་སོ། ། འདི་ནི་ངག་གི་ཡུལ་དུ་བརྗོད་བྱའི་ཁྱད་པར་དུ་བསྟན་ཀྱང༌། དོན་དམ་པར་རྒོལ་བའི་ཚད་མ་འཕེན་ལ། དེ་ཡང་ངག་གི་རྒྱུ་ཡིན་པས་རྒྱུའི་ཁྱད་པར་རོ། ། དེ་ལྟར་ཁྱད་པར་བཞི་པོ་དེ་ལས་སྔ་མ་གཉིས་ནི་རིགས་མི་མཐུན་པ་རྣམ་པར་གཅོད་པར་བྱེད་པས་མཚན་ཉིད་དངོས་ཡིན་ལ། ཕྱི་མ་གཉིས་ནི་ཁྱད་པར་གཉིས་པ་ཉིད་ལ་ལོག་པར་རྟོགས་པ་སེལ་བའི་ཡན་ལག་ཡིན་པས་མཚན་ཉིད་གསལ་བར་བྱེད་པ་ཡིན་པར་ཟད་དོ། ། དང་པོས་ནི་རྗོད་བྱེད་མ་ཡིན་པ་མཐའ་དག་བཅད་དོ། ། གཉིས་པས་ནི་དོན་ངེས་པར་བྱེད་པ་མ་ཡིན་པའི་རྗོད་བྱེད་བཅས་པས་དམ་བཅའ་བརྗོད་པ་ལ་སོགས་པ་དངོས་པོ་ལ་མ་གྲུབ་པ་དང༌། བློ་མ་ལ་གྲུབ་པའི་དོན་བརྗོད་པ་ཀུན་བཅད་དོ། ། དོན་དེ་ཉིད་རྣམ་པར་འགྲེལ་པ་ནི་ཇི་ལྟར་ནས་རྗེས་སུ་དཔག་པ་སྟེ་ཞེས་བྱ་བའི་བར་རོ། ། དེ་ལ་གསལ་བྱེད་ཅེས་བྱ་བའི་དོན་ཉིད་བརྗོད་པ་ནི་སྟོན་པར་བྱེད་པ་ཞེས་བྱ་བའོ།

 ། རབ་གསལ་གྱི་དོན་བརྗོད་པ་ནི་ཚུལ་གསུམ་པའི་རྟགས་སྟོན་པ་ཞེས་བྱ་བའོ། ། རང་གིས་མཐོང་བ་དང་དོན་ཅེས་བྱ་བའི་བཤད་པ་ནི་རང་ཉིད་ནས་འདོད་པས་ཀྱི་བར་རོ། ། དེ་ནི་མཚན་ཉིད་དོ། ། སྒྲའི་དོན་བཤད་པའི་ཕྱིར་རྒྱུ་ལས་འབྲས་བུ་བཏགས་པའི་ཕྱིར་རོ་ཞེས་བྱ་བའོ། ། འདིས་ཉེ་བར་འདོགས་པའི་རྒྱུ་བརྗོད་པས་དགོས་པ་ཡང་དོན་ཀྱིས་བསྟན་ཏོ། ། དེ་ལ་རྒྱུ་ནི་འབྲེལ་བའི་ཁྱད་པར་ཏེ། ངག་ནི་ངག་གི་དོན་ངེས་པ་ཙམ་རྗེས་སུ་དཔག་པའི་རྒྱུ་མ་ཚང་བ་མེད་པ་ཡིན་པས་ཁྱད་པར་ཅན་གྱི་རྒྱུ་ཡིན་ལ༑ དེ་རྒྱུ་མཚན་དུ་བཟུང་ནས་དེར་འདོགས་པ་ཡིན་ནོ། ། དགོས་པ་ནི་ངག་ལས་བྱུང་བའི་ཚད་མ་ནི་ལྐོག་ཏུ་གྱུར་པའི་གཞལ་བྱ་ལ་འཇུག་ལ། དེ་ཡང་སྒྲ་ལས་བྱུང་བའི་ཚད་མ་ཡིན་པར་ལོག་པར་རྟོགས་པ་དགག་པའི་དོན་དུ་སྟེ། ངག་ལ་རྗེས་དཔག་ཏུ་བཏགས་པས་དེ་ནི་རྗེས་སུ་དཔག་པའི་ཚད་མའི་རྒྱུ་མཚན་དུ་གོ་བར་འགྱུར་བའི་ཕྱིར་རོ། ། དེའི་ཕྱིར་རྗེས་དཔག་གི་རྒྱུར་གྱུར་པའི་ངག་ལ་རྗེས་དཔག་ཏུ་རྗོད་ན་མངོན་སུམ་གྱི་རྒྱུར་གྱུར་པའི་ངག་ལ་མངོན་སུམ་དུ་ཅི་སྟེ་མི་བརྗོད་ཅེས་ཀྱང་བརྩད་པར་མི་བྱ་སྟེ། མི་འདྲ་བའི་ཕྱིར་རོ། ། མིང་ནི་གཉིས་ཏེ་མཚན་ཉིད་པ་དང༌། བཏགས་པ་བའོ། ། དང་པོ་ནི། མཚན་ཉིད་མེད་པ་ཉིད་ཀྱིས་མི་འཐད་དོ། ། གཉིས་པ་ཡང་རྒྱུ་མཚན་དང་དགོས་པ་ལ་ལྟོས་པ་ཡིན་ན། མངོན་སུམ་སྐྱེས་པའི་སྒྲ་ལ་དེར་བཏགས་པ་ནི་གཉིས་ཀ་ཡང་མེད་དོ། ། འདི་ལྟར་ངག་གི་དོན་ངེས་པ་ཙམ་ནི་མངོན་སུམ་གྱི་རྒྱུ་མ་ཚང་བ་མེད་པ་མ་ཡིན་ཏེ། དངོས་པོ་ཉེ་བ་ལ་ལྟོས་པའི་ཕྱིར་རོ། ། རྗེས་སུ་དཔག་པ་བརྒྱུད་ནས་དངོས་པོ་ལས་འོངས་ཀྱང་ངག་གི་དོན་ངེས་པ་ཙམ་དངོས་ཀྱི་རྒྱུ་མ་ཚང་བ་མེད་པ་ཡིན་པས། ངག་ལ་དེར་གདགས་པའི་རྒྱུ་མཚན་ཡོད་དོ། ། དེས་ན། ཇི་ལྟར་ཚིག་ལས་མཐོང་བ་ཡི། ། འབྲེལ་བ་དྲན་པར་གྱུར་པ་ན། ། རྗེས་དཔག་སྐྱེ་བ་དེ་བཞིན་དུ། ། འགར་ཡང་མངོན་སུམ་སྐྱེ་མ་ཡིན། ། ཞེས་བཤད་དོ།

། དགོས་པ་ཡང་མེད་དེ་མངོན་སུམ་གྱི་ཚད་མའི་རྒྱུ་ཡིན་པའི་ངག་ལས་སྒྲ་ལས་བྱུང་བ་ལ་སོགས་པའི་ཚད་མ་སྐྱེ་བར་ནི་སུ་ཡང་དོགས་པ་མེད་པས་དེ་མངོན་སུམ་གྱི་རྒྱུ་མཚན་ཙམ་དུ་བསྟན་པས་ལོག་པར་རྟོག་པ་བཀག་པ་ལ་སོགས་པའི་འབྲས་བུ་ཅི་ཡོད། རྗེས་སུ་དཔག་པའི་རྒྱུ་ལ་ནི་ཚད་མ་གཞན་གྱི་རྒྱུར་འཁྲུལ་བར་མཐོང་སྟེ། སྒྲ་ལས་བྱུང་བ་དང་དོན་གྱིས་གོ་བ་ལ་སོགས་པར་རྗེས་སུ་དཔག་པ་ལ་འཁྲུལ་བ་སྔར་བཀག་པ་བཞིན་ནོ།། དེ་ནི་སྒྲའི་དོན་ཏོ། ། ཆ༢ བརྗོད་བྱ་དོན་གྱི་རང་བཞིན་བཤད་པ་ལས། འདིར་ཐལ་བར་འགྱུར་བ་རང་ལ་མ་གྲུབ་ཀྱང་གཞན་རྟོགས་པར་བྱེད་པའི་ཕྱིར་སྐྱེ་བ་ཅན་ལ་སོགས་པ་དང་མཚུངས་པར་དགོས་པ་དགག་པའི་ཕྱིར་གཞན་གྱིས་ཞེས་བྱ་བ་ལ་སོགས་པ་གསུངས་སོ། ། འདིར་དོན་འདི་དཔྱད་དོ། ། ཅི་ཐལ་འགྱུར་གྱི་རྟགས་དང་དེས་སྐྱེད་པའི་རྗེས་སུ་དཔག་པ་དགཡང་དག་པའི་རྟགས་ཉིད་དང༌། ཡང་དག་པའི་ཚད་མ་ཉིད་ཡིན་ནམ། འོན་ཏེ་ལྟར་སྣང་བ་དག་ཡིན། དང་པོ་ལྟར་ན་རང་རྒྱུད་ཀྱི་དེ་གཉིས་དང་ཁྱད་པར་མེད་པར་འགྱུར་ལ། གཉིས་པ་ལྟར་ན་ཡང་ཇི་ལྟར་སྒྲུབ་པར་བྱེད་པ་ཡིན། གཞན་ཡང་གཏན་ཚིགས་ལྟར་སྣང་བ་དང་ཡང་དག་པ་ཉིད་གང་ཡིན་ཡང་སླ་སྟེ། རང་རྒྱུད་དང་སྒྲུབ་བྱེད་མ་ཡིན་པ་གཉིས་དང་མི་འདྲ་བའི་ཁྱད་པར་གྱི་མཚན་ཉིད་གང་ཡིན་ཞེས་འདྲི་བ་རྣམ་པ་གསུམ་མོ། ། དེ་ལ་ཐལ་འགྱུར་གྱི་སྒྲས་ཉེ་བར་བཀོད་པའི་རྟགས་དེ་ནི་ཡང་དག་པའི་རྟགས་མ་ཡིན་ཏེ། རང་གི་ངོ་བོ་རང་ཉིད་ལ་མ་གྲུབ་པ་དང༌། ཕྱོགས་དང་འབྲེལ་བ་གཉིས་ཀ་ལ་མ་གྲུབ་པའི་ཕྱིར་རོ། ། འདི་ལྟར་འདི་ན་དུ་བ་མེད་པར་ཐལ་ཏེ་མེ་མེད་པའི་ཕྱིར་ཞེས་བྱ་བའི་གཏན་ཚིགས་ཀྱི་ངོ་བོ་ནི་ཕྱིར་རྒོལ་གྱིས་ཁས་བླངས་ཀྱང་རྒོལ་བ་ཉིད་ལ་མ་གྲུབ་ལ་དུ་བ་མེད་པ་གཉིས་ཀའི་ཚད་མས་གནོད་པས་ན་ཕྱོགས་མ་ཡིན་པ་ན༑ དེ་དང་འབྲེལ་བ་ནི་གཉིས་ཀ་ལ་མ་གྲུབ་བོ། ། དེ་ལྟར་ན་སྒྲས་བཀོད་པ་དེ་ནི་དེ་ཁོ་ནར་རྟགས་སུ་འདོད་ན་གཏན་ཚིགས་ལྟར་སྣང་བར་འགྱུར་རོ།

། རྟགས་དེས་སྐྱེད་པའི་ཤེས་པ་ཚད་མར་སྲིད་པ་ཡང་མ་ཡིན་ཏེ། ཅི་ཡང་མ་བསྐྱེད་པའི་ཕྱིར་རོ། ། ཐལ་བའི་ཚིག་གིས་བཞག་པའི་དམ་བཅའ་བའི་དོན་ལ་དམིགས་པའི་བློ་བསྐྱེད་པར་མི་ནུས་པ་དང༌། མི་དགོས་པ་དང༌། རྣམ་པ་གཞན་མི་སྲིད་པའི་ཕྱིར་རོ། ། ལ་བའི་དམ་བཅའ་བའི་དོན་དུ་མེད་པ་ཉིད་སྒྲུབ་པར་མི་ནུས་ཏེ། ཚད་མ་བཀག་པའི་ཕྱིར་ རོ། ། དགག་པ་ནི་མི་དགོས་ཏེ་ཚད་མས་བསྒྲུབས་ཟིན་པའི་ཕྱིར་རོ། ། དེ་གཉིས་ལས་མ་གཏོགས་པ་དེ་ལ་དམིགས་པའི་བློ་ཡང་སྲིད་པའི་ཕྱིར་རོ། །དེའི་ཕྱིར་ཐལ་བའི་རྟགས་དེས་ཐལ་བའི་བསྒྲུབ་པར་བྱ་བ་བཀག་པའམ། བསྒྲུབས་པ་ནི་ཅི་ཡང་མེད་དོ་ཞེས་བརྗོད་དོ། ། འོ་ན་རྟགས་མ་ཡིན་པ་བརྗོད་པ་ཇི་ལྟར་སྒྲུབ་བྱེད་ཡིན་ཏེ། ཧ་ཅང་ཐལ་བའི་ཕྱིར་རོ་ཞེས་ན། ཐལ་བར་འགྱུར་བ་བརྗོད་པ་ནི་གཉིས་ཏེ། སྒྲུབ་པ་དང་སུན་འབྱིན་པའོ། ། དེ་ལ་སུན་འབྱིན་པ་ནི་གཏན་ཚིགས་ཀྱི་སྐྱོན་ཙམ་བརྗོད་པ་ཡིན་པས་སྒྲུབ་བྱེད་མ་ཡིན་པར་འདོད་པ་ཁོ་ནའོ། ། སྒྲུབ་པ་ནི་སྒྲུབ་བྱེད་ཡིན་ཏེ། དངོས་སུ་བརྗོད་པ་རྟགས་སུ་མི་འདོད་ཀྱང་ལྡོག་པ་རྩ་བའི་གཏན་ཚིགས་འཕེན་པའི་དོན་གྱིས་ན་རྟགས་བརྗོད་པའི་སྒྲ་ཡིན་པའི་ཕྱིར་རོ། ། དཔེར་ན་མེ་མེད་པའི་ཕྱིར་དུ་བ་མེད་པར་ཐལ་ལོ་ཞེས་བརྗོད་པས་མེ་དུའི་ཁྱབ་པ་འཕངས་པའི་ཕྱིར་དངོས་ཀྱི་དམ་བཅའ་ལས་ལྡོག་པ་འབྲས་བུ་རྟགས་སུ་བསྟན་པ་བཞིན་ནོ། ། གལ་ཏེ་ལྡོག་པའི་སྒོ་ནས་སྟོན་ན། རང་རྒྱུད་ཀྱི་ཆོས་མི་མཐུན་པ་དང་ཁྱད་པར་ཅི་ཡོད། ལྡོག་པའི་ཁྱབ་པ་བརྗོད་པའི་སྒོ་ནས་གཏན་ཚིགས་ཉིད་ནི་དེས་ཀྱང་འཕངས་པ་ཡིན་ཏེ། དེ་ལྟ་མ་ཡིན་ན་ཆོས་མཐུན་པའི་སྦྱོར་བ་ལས་ཁྱད་པར་མེད་པའི་ཕྱིར་རོ་ཞེ་ན། སྤྱིར་ཉེ་བར་བསྟན་པའི་ཁྱབ་པ་ལྡོག་པ་བཀག་པ་ལ་མི་ལྟོས་པར་ངེས་པའི་ཆོས་ཅན་ལ་ཉེ་བར་སྦྱོར་བ་ནི་རང་རྒྱུད་ཡིན་ལ། ལྡོག་པ་བཀག་པས་བྱེ་བྲག་ལ་སྦྱོར་བ་ནི་ཐལ་འགྱུར་ཡིན་ནོ། ། དང་པོ་ཡང་གཉིས་ཏེ། དངོས་སུ་སྤྱིར་བསྟན་པ་ཅིག་ཤོས་མ་བཀག་པར་བྱེ་བྲག་ལ་སྦྱོར་བ་དང༌།

ཤུགས་ཀྱིས་བསྟན་པ་དེ་ལྟར་སྦྱོར་བའོ། ། དེ་ལ་སྔ་མ་ནི་ཆོས་མཐུན་པ་ཡིན་ལ་ཕྱི་མ་ནི་མི་མཐུན་པའི་སྦྱོར་བ་ཡིན་ནོ། ། དཔེར་ན་གང་ན་དུ་བ་ཡོད་པ་དེ་ན་མེ་ཡོད་དེ་ཚང་མང་བཞིན་ནོ། ། འདི་ན་ཡང་དུ་བ་ཡོད་དོ་ཞེས་རྗེས་སུ་འགྲོ་བའི་ཁྱབ་པ་དངོས་སུ་བརྗོད་པ་ན་ལྡོག་པའི་ཁྱབ་པ་ཡང་དོན་གྱིས་བརྗོད་པ་ཡིན་ལ། རྩོད་གཞི་ལ་ནི་དུ་བ་ཉེ་བར་བསྟན་པས་དངོས་ཀྱི་ཁྱབ་བྱར་སྦྱར་བ་དང༌། དེའི་ཁྱབ་བྱེད་མེ་ཡང་དོན་གྱིས་བཞག་པ་ཡིན་ནོ། ། ཤུགས་ཀྱིས་སྤྱིར་རྟོགས་པར་བྱས་པ་ལྡོག་པའི་ཁྱབ་ནི་རྩོད་གཞི་དེར་བཀག་པ་དོན་གྱིས་ངེས་པ་ཙམ་མོ། ། ཆོས་མི་མཐུན་པ་ནི་དཔེར་ན་གང་ན་མེ་མེད་པ་དེ་ན་དུ་བ་མེད་དེ་དཔེར་ན་ཆུ་ཀླུང་བཞིན་ནོ། ། འདི་ན་དུ་བ་ཡོད་དོ་ཞེས་བྱས་པ་ན་ཤུགས་ཀྱིས་བསྟན་པའི་ཁྱབ་པ་རྩོད་གཞི་ལ་ཉེ་བར་སྦྱར་བ་ཡིན་ཏེ། དེར་རྗེས་སུ་འགྲོ་བའི་ཁྱབ་པ་ཤུགས་ཀྱིས་བསྟན་པའི་ཕྱིར་རོ། ། ཐལ་འགྱུར་ལ་ནི་གཞན་བཀག་པའི་སྒོ་ནས། དངོས་སུ་སྤྱིར་བསྟན་པའི་ཁྱབ་པ། བྱེ་བྲག་གི་ཆོས་ཅན་ལ་སྦྱོར་བ་དང༌། ཤུགས་ཀྱིས་སྤྱིར་བསྟན་པ་སྦྱོར་བ་ལས་ལྡོག་སྟེ། དང་པོ་ནི་ཆོས་མི་མཐུན་པ་ཡིན་ཏེ། དཔེར་ན་གང་ན་དུ་བ་ཡོད་པ་དེ་ན་མེ་ཡོད་དེ་དཔེར་ན་ཚང་མང་བཞིན་ནོ། ། འདི་ན་ནི་མེ་མེད་པའི་ཕྱིར་དུ་བ་མེད་པར་ཐལ་ལོ་ཞེས་བརྗོད་པ་ན། དུ་བ་མེད་པར་ཐལ་བ་ལས་དེ་མཐོང་བས་མེད་པ་མ་ཡིན་ལ། དེས་ན་མེ་ཡང་མེད་པ་མ་ཡིན་ནོ་ཞེས་དངོས་སུ་སྤྱིར་བསྟན་པ་ཁོ་ན་བྱེ་བྲག་ལ་བཞག་པའི་ཕྱིར་རོ། ། དེ་ཡང་སྒྲས་བརྗོད་པའི་རྟགས་ལ་ལྟོས་ན་ནི་ཤུགས་ཀྱིས་བསྟན་པའི་ཁྱབ་པ་བྱེ་བྲག་ལ་སྦྱར་བར་མངོན་ཡང༌། རྩ་བའི་གཏན་ཚིགས་བཞིན་དུ་དོན་དམ་པར་དེས་ཆོས་ཅན་ལ་འགའ་ཡང་བཞག་པ་མེད་དོ། ། ཤུགས་ཀྱིས་བསྟན་པ་ལྡོག་པ་བཀག་པས་རྩོད་གཞི་ལ་འཇོག་ན་ཆོས་མཐུན་པ་ཡིན་ཏེ། གང་ན་མེ་མེད་པ་དེ་ན་དུ་བ་མེད་དེ། ཆུ་ཀླུང་བཞིན་ནོ། ། འདི་ན་ཡང་མེ་མེད་པས་དུ་བ་མེད་པར་ཐལ་ལོ་ཞེས་བྱ་བར།

དུ་བ་ཡོད་པས་མེ་ཡོད་པ། ཁྱབ་པ་སྟོན་པས། དངོས་སུ་མ་བརྗོད་པ༑ རྩོད་གཞི་ལ་རྟོགས་པའི་ཕྱིར་རོ། ། དེ་ལ་ཕྱོགས་ཆོས་མ་སྦྱར་བས་ཁྱབ་པ་ཙམ་སྤྱིར་བསྟན་པས་ནི་བྱེ་བྲག་ལ་ལྡོག་པ་བཀག་པ་མ་བརྗོད་པས་ན། བརྒྱ་ལ་རྟོགས་པ་པོས་སྤྱིར་བསྟན་པའི་ཁྱབ་པ་བྱེ་བྲག་ལ་གཞན་བཀག་པས་རྟོགས་ཀྱང་སླ་སྟེ། ཐལ་བ་བརྗོད་པ་མ་ཡིན་ནོ། ། དེའི་ཕྱིར་ལྡོག་པ་བཀག་པ་སྒྲས་འཕངས་པ་ཁོ་ན་ཐལ་བར་འགྱུར་བ་བརྗོད་པ་ཡིན་པས་ཕྱོགས་ཆོས་བརྗོད་པས་ཁྱབ་བོ། ། དེ་ལྟར་ན་ཐལ་བའི་སྒྲས་དངོས་སུ་བརྗོད་པ་གཏན་ཚིགས་མ་ཡིན་ཡང་གཏན་ཚིགས་འཕེན་པས་སྒྲུབ་བྱེད་ཡིན་ནོ་ཞེས་གནས་སོ། ། ཐལ་བའི་གཏན་ཚིགས་ནི་དོན་གྱིས་འཕངས་པ་ཉིད་ཡིན་ལ། དེ་ནི་རང་རྒྱུད་དང་ཁྱད་པར་མེད་དོ། ། དེས་ན་ཐལ་བའི་གཏན་ཚིགས་དང་དེས་བསྐྱེད་པའི་རྗེས་དཔག་རང་རྒྱུད་དུ་མ་གཏོགས་པ་མེད་ཀྱང༌། ཐལ་བ་དང་རང་རྒྱུད་ཀྱི་སྒྲུབ་བྱེད་གཉིས་ཐ་དད་པར་ནི་སྒྲའི་ཐ་དད་པ་ཁོ་ནའོ།། དེས་ན་སྒྲའི་མཚན་ཉིད་རང་རྒྱུད་དང་སྒྲུབ་བྱེད་མ་ཡིན་པ་བརྗོད་པ་ལས་ཁྱད་པར་དུ་གྱུར་པ་བསྟན་པར་བྱའོ། ། དེ་ཡང་དངོས་ཀྱི་བརྗོད་བྱའི་སྒོ་ནས་ཡིན་ཏེ་རང་གི་ངོ་བོས་ནི་ཁྱད་པར་མེད་དོ། ། འདི་ལ་ཁ་ཅིག་ཁྱབ་པ་ཚད་མས་ངེས་པ་དང་ཕྱོགས་ཀྱི་ཆོས་ཕྱིར་རྒོལ་བས་བཏགས་པ་ཙམ་བརྗོད་པའོ་ཞེས་ཟེར་རོ། ། དེ་ནི་ཧ་ཅང་ཁྱབ་ཆེས་ཏེ། ཤ་ཟའི་བུམ་པ་ནི་མི་རྟག་པར་ཐལ་ཏེ་ཡོད་པའི་ཕྱིར་ཞེས་བྱ་བ་ལ་ཡང་ཞུགས་པས་སོ། ། དེ་ཡང་ཐལ་བར་སྒྲུབ་པ་ཡིན་ནོ་ཞེ་ན། རང་རྒྱུད་རྩ་བའི་གཏན་ཚིགས་མི་འཕེན་པ་ནི། གཞན་དོན་རྗེས་དཔག་མ་ཡིན་པས་འདི་ཐལ་འགྱུར་དུ་མི་འཐད་དོ། ། འོ་ན་ཇི་ལྟར་ཡིན་ཞེ་ན། ཁྱབ་པ་ཚད་མས་ངེས་པ་དང༌། དངོས་སུ་བརྗོད་པའི་བསྒྲུབ་བྱ། སྐབས་སུ་བབ་པའི་རྩོད་གཞི་ཆོས་ཅན་ལ་ཚད་མས་གནོད་པའི། དེས་ན་ཚང་མང་ལ་སོགས་པ་བསྒྲུབ་བྱ་ཚད་མས་ངེས་ཟིན་པ་དང་གནོད་པར་གྲུབ་པ་དག་ཏུ་ནི་སྐབས་ཀྱི་རྩོད་གཞིའི་ཆོས་ཅན་ལ་གནོད་པ་ཞེས་བྱ་བ་མེད་པའི་ཕྱིར་དང༌།

ལྷ་འདྲེའི་བུམ་པ་ལ་མི་རྟག་པ་སྒྲུབ་བྱེད་ཡོད་པ་བཀོད་པ་ལ་ནི་གནོད་པ་ཙམ་མེད་པས་ཧ་ཅང་ཁྱབ་པ་མ་ཡིན་ལ། རྟག་པའི་བུམ་པ་འགའ་ཞིག་མི་རྟག་པར་ཐལ་ཏེ་ཡོད་པའི་ཕྱིར་ཞེས་བྱ་བ་ལ་སོགས་པ་ལ་དངོས་ཀྱི་དམ་བཅའ་ཚད་མས་གནོད་པ་ལ་སོགས་པ་ཡོད་པས་མ་ཁྱབ་པ་ཡང་མ་ཡིན་ནོ། ། དེ་བཞིན་དུ་སྤྱི་ནི་རང་བཞིན་དུ་མར་ཐལ་ཏེ། ཡུལ་དུ་མ་ན་ཡོད་པའི་དངོས་པོ་ལ་འཇུག་པའི་ཕྱིར་ཞེས་བྱ་བ་ལ་ཡང་ཚད་མས་གནོད་པ་ལ་སོགས་པའི་མཚན་ཉིད་ཀྱིས་མ་ཁྱབ་པའི་སྐྱོན་མེད་དོ། ། གལ་ཏེ་རྟག་པའི་རང་བཞིན་གྱི་ལྷ་འདྲེའི་བུམ་པ་ལ་སོགས་པ་ལ་མི་རྟག་པ་ཚད་མས་གནོད་པ་དང༌། སྤྱི་རང་བཞིན་དུ་མར་གྱུར་པ་ལ་ཚད་མས་གནོད་པ་དེ་ཇི་ལྟ་བུ་ཡིན། དེ་ལ་གནོད་བྱེད་ཀྱི་ཚད་མ་ནི་དཀའོ། ། བྱེ་བྲག་ཏུ་ཡང་སྤྱི་དང་ཡན་ལག་ཅན་གྱི་རྫས་དུ་མར་ཐལ་བ་ལ་གནོད་པའི་ཚད་མ་དེ་སྤྱི་གཅིག་ཏུ་གྲུབ་པའམ། སྤྱི་མེད་པར་གྲུབ་པས་དུ་མ་བཀག་པར་ངེས། དང་པོ་ལྟར་ན་ཁྱབ་བྱེད་མི་དམིགས་པའི་རྩ་བའི་གཏན་ཚིགས་མ་གྲུབ་བོ། །གཉིས་པ་ལྟར་ན་ཐལ་བའི་འབྲས་བུ་ཐལ་བའི་དུས་སུ་གྲུབ་པས་དོན་མེད་དོ། ། དེ་ནི་རྩ་བའི་གཏན་ཚིགས་འཕངས་པའི་ཕྱིར་ཡིན་ན། དེའི་བསྒྲུབ་བྱ་གྲུབ་ཟིན་པས་རྩ་བའི་གཏན་ཚིགས་ཉིད་མེད་པའི་ཕྱིར་རོ་ཞེ་ན། འདིའི་ལན་ནི། རྟག་པའི་བདག་ཉིད་དུ་གྱུར་པའི་བུམ་པ་དེ་མི་རྟག་པར་ཐལ་བ་ལ་ནི་རྟག་པ་དང་མི་རྟག་པ་འགལ་བར་འཛིན་པའི་ཚད་མས་གནོད་དོ། ། འགལ་བར་འཛིན་པ་ཡང་སྤྱིའི་མཚན་ཉིད་ངེས་པར་བྱེད་པའི་ཤེས་པ་ཡིན་ནོ། །དེ་ཡང་དཔྱོད་པ་རེ་ཞིག་བཞག་ནས་བརྗོད་ན་ནི་བུམ་པ་ལ་སོགས་པ་དོན་གཅིག་ལ་མི་རྟག་པར་འཛིན་པའི་ཚད་མས་དེའི་རང་བཞིན་ཡོངས་སུ་བཅད་པ་དང༌། དེའི་རང་བཞིན་མ་ཡིན་པ་རྣམ་པར་བཅད་པ་དང༌། ཕུང་པོ་གསུམ་པ་ཡང་བསལ་བས། ཁྱད་པར་གཅིག་མདུན་དུ་བྱས་པ་ལ་བརྟེན་ནས་རྟོགས་པ་ཡིན་ནོ། ། དཔེར་ན་ཚང་མང་དུ་དུ་བའི་ཚོགས་པ་གཅིག་ལ་མེའི་འབྲས་བུར་རྟོགས་པས་དུ་བ་མཐའ་དག་མེའི་འབྲས་བུར་རྟོགས་ལ།

དེས་ལྷ་འདྲེའི་དུ་བ་ལ་སོགས་པ་མེའི་འབྲས་བུ་མ་ཡིན་པ་སྲིད་པ་ལ་གནོད་པ་བཞིན་ནོ། ། དེ་བཞིན་དུ་རང་བཞིན་གཅིག་དུ་མར་ཐལ་བ་ལ་ཡང༌། གཅིག་དང་དུ་མ་ཕན་ཚུན་རྣམ་གཅོད་འགལ་བས་ཁྱད་པར་འཛིན་པའི་ཚད་མ། དོན་གཅིག་ལ་ཞུགས་པས་གནོད་དེ་སྔ་མ་བཞིན་ནོ། ། དེ་ལྟ་བུའི་སྤྱི་ལ་སོགས་པ་གཅིག་གི་མཚན་ཉིད་ཅན། དུ་མ་དང་འགལ་བར་འཛིན་པ་དང༌། རྟག་པ་དང་མི་རྟག་པ་ཕན་ཚུན་འགལ་བར་འཛིན་པའི་ཚད་མ་དེ་ཡང༌། བུམ་པ་ལ་སོགས་པ་གཅིག་དང༌། མི་རྟག་པར་འཛིན་པའི་གཞན་རིག་གི་མངོན་སུམ་མམ་རྗེས་སུ་དཔག་པ་ཡིན་པ་ཡང་སྲིད་ལ། རེས་འགའ་རྟག་པ་ལ་སོགས་པའི་རྣམ་པ་ཁས་ལེན་པའི་རང་རིག་པའི་མངོན་སུམ་ཡིན་ཡང་སྲིད་དོ། ། གལ་ཏེ་རྟག་པའི་བུམ་པ་གཞན་འགའ་ཞིག་ཁས་བླངས་པ་ལ། ཡོད་པ་ལས་མི་རྟག་པར་ཐལ་བར་སྒྲུབ་པའི་དམ་བཅའ་བ། རྟག་པ་དང་མི་རྟག་པ་འགལ་བར་རྟོགས་པ། དེ་དག་གི་མཚན་ཉིད་ངེས་པའི་ཚད་མས་གནོད་ལ། དེས་ན་ལྡོག་པ་ཁྱབ་བྱེད་མི་དམིགས་པའི་ཕྱོགས་ཆོས་བསྒྲུབས་པས། དེ་རྩ་བའི་གཏན་ཚིགས་དང༌། དེའི་ལྡོག་ཟླ་རང་བཞིན་གྱི་གཏན་ཚིགས་བརྗོད་པ་ཐལ་བ་བརྗོད་པ་ཡིན་ན། རིགས་པ་དེ་ཁོ་ནས་རང་བཞིན་གྱི་གཏན་ཚིགས་རྩ་བའི་གཏན་ཚིགས་དང༌། དེ་འཕེན་པའི་ཁྱབ་བྱེད་མེད་པ་བརྗོད་པར་ཐལ་བའི་སྒྲུབ་བྱེད་ཡང་འགྱུར་རོ། ། འདི་ལྟར་བུམ་པའི་མཚན་ཉིད་ནི་བུམ་པའི་དོན་བྱེད་ནུས་པ་ཡིན་ལ་དེ་ཡང་ཡོད་པའི་མཚན་ཉིད་ཀྱིས་ཁྱབ་པ་ཁོ་ནའོ། ། དེས་ན་བུམ་པའི་མཚན་ཉིད་ངེས་པའི་མངོན་སུམ་དང་རྗེས་དཔག་གིས་བུམ་པའི་མཚན་ཉིད་དོན་བྱེད་ནུས་པར་ཡོངས་སུ་བཅད་པ་ན། དེ་མེད་པ་རྣམ་པར་གཅོད་པ་དང༌། ཕུང་པོ་གསུམ་པ་ཡང་བཀག་པས། ཡོད་པའི་མཚན་ཉིད་ཅན་བུམ་པ་དང་དེའི་མཚན་ཉིད་མེད་པར་འགལ་བ་ངེས་སོ། ། དེས་ན་སྔ་མ་ལྟར་བུམ་པ་འགའ་ཞིག་ཡོད་པ་མ་ཡིན་པར་རྟོགས་པ་ལ། འགལ་བ་ངེས་པའི་ཚད་མ་དེས་གནོད་དོ། ། དེ་ལྟར་བྱས་པས་ཁྱབ་བྱེད་མེད་པའི་དམ་བཅའ་བ་ཚད་མས་བཀག་པ་ན།

ལྡོག་པ་རང་བཞིན་གྱི་རྟགས་གྲུབ་ལ། ཁྱབ་པ་ནི་ཐུན་མོང་དུ་གྲུབ་པའི་ཕྱིར་རང་བཞིན་ཉིད་རང་བཞིན་ཉིད་རྩ་བའི་གཏན་ཚིགས་སུ་འགྱུར་ལ། དེའི་འགྲན་ཟླ་ཁྱབ་བྱེད་མེད་པ་བརྗོད་པ་ཐལ་བའི་སྒྲུབ་བྱེད་དུ་འགྱུར་རོ། ། དེ་ལྟར་འདོད་ན་འགལ་བ་འདུས་ཏེ། ཆོས་ཅན་རྟག་པའི་བུམ་པ་གཅིག་ལ་ཁྱབ་བྱེད་མེད་པའི་རྟགས་འཛིན་གྱི་ཡུལ་དང༌། རང་བཞིན་གྱི་བསྒྲུབ་བྱ་འཛིན་པའི་ཡུལ་འགལ་བ་གྲུབ་པའི་ཕྱིར་རོ། ། ཚད་མ་གཉིས་པོ་ཡང་འགལ་བ་མི་འཁྲུལ་བར་དེ་རང་གིས་གྱུར་ཏོ། ། དེ་བཞིན་དུ་ཁྱབ་བྱེད་མེད་པའི་བསྒྲུབ་བྱ་འཛིན་པ་དང༌། རང་བཞིན་གྱི་རྟགས་འཛིན་པ་ཡུལ་དང་ཡུལ་ཅན་ལ་ཡང་འགྱུར་རོ་ཞེ་ན། འདིར་རྟག་པའི་རང་བཞིན་གྱི་བུམ་པ་གཅིག་མདུན་དུ་བྱས་ནས་རང་བཞིན་གྱི་རྟགས་ཡོད་པ་ལས་མི་རྟག་པར་རྗེས་སུ་དཔོག་པ་དང༌། ཁྱབ་བྱེད་མི་དམིགས་པས་མི་རྟག་པ་བཀག་པས་ཡོད་པ་འགོག་ན། རྩོད་པ་འདི་བདེན་པ་ཞིག་ན་དེ་ལྟར་ནི་མ་ཡིན་ཏེ། ཡོད་པ་སྒྲུབ་པ་མི་རྟག་པ་སྒྲུབ་པ་དང༌།

 མི་རྟག་པ་བཀག་པས་ཡོད་པ་འགོག་པ་ཞེས་བྱ་བ་རྗེས་སུ་འགྲོ་ལྡོག་གི་བློའི་ཡུལ་གཉིས་གཞི་གཅིག་ལ་འདུས་པ་མེད་པའི་ཕྱིར་རོ། ། འདི་ལྟར་དེ་གཉིས་ཀྱི་ཡུལ་གཅིག་ལ་འདུས་པར་རྒོལ་ན་དངོས་པོ་ངེས་པའི་བློ་གཉིས་དོན་གཅིག་ལ་འགལ་བར་བསྒྲུབས་པས་སམ། མཚན་ཉིད་ངེས་པའི་བློ་གཉིས་དོན་གཅིག་ལ་འགལ་བར་བསྒྲུབས་པས། དང་པོ་ནི་མེད་དེ། ཁྱབ་བྱེད་མི་དམིགས་པའི་རྟགས་འཛིན་པའི་བློ། ཐལ་བའི་དམ་བཅའ་བ་ལ་གནོད་པ་བྱེད་པ། དོན་གཅིག་ལ་ཕྱོགས་ནས་མཚན་ཉིད་འགལ་བར་འཛིན་པས། རྟག་པ་མི་རྟག་པ་དང་གཅིག་པ་སྲིད་པ་བཀག་པ་ན། སོ་སོར་ངེས་པའི་བུམ་པ་རྟག་པའི་རང་བཞིན་ཅན་མི་རྟག་པ་དང་མ་བྲལ་བའི་དངོས་པོ་སྲིད་པ་ལ་གནོད་པའི་ཕྱིར་དངོས་པོ་ངེས་པས་ཕྱོགས་ཆོས་གྲུབ་ཀྱང༌། ཡོད་པའི་རང་བཞིན་དང་ལྡན་པའི་ཕྱིར་བུམ་པ་ཐམས་ཅད་མི་རྟག་པའོ་ཞེས་བྱ་བའི་བློས་ནི་ཁྱབ་བྱེད་མི་དམིགས་པའི་རྟགས་འཛིན་གྱི་གཞལ་བྱ། ཁྱད་པར་ཅན་གྱི་བུམ་པ་རྟག་པའི་རང་བཞིན་ཅན་མི་རྟག་པ་དང་མ་བྲལ་བ་བཀག་པ་དེ་ཡོད་པར་མི་སྒྲུབ་བོ། ། དེ་བཞིན་དུ་ཁྱབ་བྱེད་མི་དམིགས་པའི་རྗེས་སུ་དཔག་པའི་གཞལ་བྱ། རྟག་པའི་རང་བཞིན་གྱི་བུམ་པ་ཡོད་པ་དང་མ་བྲལ་བ་ཉིད་རྗེས་སུ་དཔག་པ་དེས་མེད་པར་ངེས་པ་ན། གཞལ་བྱ་དེ་ཉིད་ནི་ཡང༌། བུམ་པ་ཐམས་ཅད་ནི། ཡོད་པའི་མཚན་ཉིད་ཅན་ནོ་ཞེས་བྱ་བའི་ཤེས་པ་ཁྱབ་པ་འཛིན་པ་བུམ་པ་དང་མེད་པ་འགལ་བར་རྟོགས་པ་དེས་མི་སྒྲུབ་བོ། ། གལ་ཏེ་ཁྱབ་བྱེད་མི་དམིགས་པའི་རྟགས་འཛིན་པའི་བློ་དོན་གཞན་ལ་ཞུགས་པས། སོ་སོར་ངེས་པའི་བུམ་པ་རྟག་པ་ལ་མི་རྟག་པ་ཉིད་དགག་པ་ཚད་མས་གྲུབ་པར་འགྱུར་ན། འོ་ན་བུམ་པ་ཐམས་ཅད་ཡོད་པའོ་ཞེས་བྱ་བ་ཁོ་བོ་ཅག་རང་བཞིན་གྱི་རྟགས་འཛིན་དུ་འདོད་པའི་བློ། དོན་གཞན་མདུན་དུ་བྱས་པ་ལ་བརྟེན་ནས་ཞུགས་པས་ཀྱང༌། སོ་སོར་ངེས་པའི་བུམ་པ་རྟག་པའི་རང་བཞིན་ཅན་ལ་ཡོད་པ་ཉིད་སྒྲུབ་པ་ཚད་མས་གྲུབ་པ་ཅི་སྟེ་མི་འགྱུར་ཞེ་ན།

དགག་པ་དང་སྒྲུབ་པའི་ཚད་མ་ནི་ཚུལ་མི་འདྲ་སྟེ། གཅིག་ནི་གཞི་གྲུབ་པ་ལ་ལྟོས་ལ་གཞན་ནི་མི་ལྟོས་པའི་ཕྱིར་རོ། ། ཚད་མ་མཐའ་དག་གི་གཞལ་བྱ་ནི་མཚན་ཉིད་དང་ལྡན་པའི་དངོས་པོ་ཡིན་ལ་དེ་ཡང་མཚན་ཉིད་དང་དངོས་པོ་གཉིས་ཁྱད་པར་དང་ཁྱད་པར་ཅན་གྱི་བདག་ཉིད་དུ་གྱུར་པའི་ཚོགས་པའི་དོན་ཡིན་ནོ། ། དེ་ལ་དེ་ལྟ་བུ་སྒྲུབ་པ་ནི་གཉིས་ཀ་གྲུབ་པ་ལ་ལྟོས་པས་མཚན་ཉིད་ཙམ་གཅིག་ཏུ་ངེས་པར་གྲུབ་ཀྱང་མ་མཐོང་བ་གཞན་དུ་དེ་དང་ལྡན་པའི་དངོས་པོ་ཡོད་པ་མི་འགྲུབ་སྟེ། མེད་པར་མི་འགལ་བའི་ཕྱིར་རོ། ། དེས་ན་ཁྱབ་པ་རྟོགས་པའི་བློས་གཅིག་ཏུ་གྲུབ་པས་གཞན་དུ་ཚད་མའི་ཡུལ་གཞན་མི་གྲུབ་བོ། ། དེ་ལྟ་བུ་འགོག་པ་ནི་གཉིས་ཀ་གྲུབ་པ་ལ་མི་ལྟོས་ལ་གཉིས་ཀ་དགག་པ་ལ་ཡང་མི་ལྟོས་ཏེ། གཅིག་བཀག་པ་ཉིད་ཀྱིས་འགྱུར་རོ། ། གང་གི་ཕྱིར་གཉིས་ཚོགས་པ་ནི་གཅིག་མ་ཚང་བས་མེད་ལ་དེ་ཡང་ཚོགས་པ་བཀག་པ་ཡིན་ནོ། ། དེས་ན་གཅིག་ཏུ་མཚན་ཉིད་སྲིད་པ་བཀག་པས་དེའི་ཁྱད་པར་ཅན་གྱི་དངོས་པོ་ཡུལ་དང་དུས་གཞན་ན་ཡོད་པ་འགོག་པའི་ཚད་མ་གཞན་འཇུག་པ་མི་སྲིད་དེ། སྔ་མས་ཐམས་ཅད་དུ་བཀག་པ་ངེས་པའི་ཕྱིར་རོ། ། དེ་ལྟར་གཞན་དུ་ཚད་མ་སྔ་མས་གཞི་ངེས་པ་གཞན་ཡོད་པ་དང་མེད་པ་ལ་མི་ལྟོས་པར་དགག་པ་ཐམས་ཅད། ཐམས་ཅད་དུ་ཐམས་ཅད་ཀྱི་ཚེ་ཚད་མས་ངེས་པ་ཡིན་ནོ། ། སྒྲུབ་པ་ལ་ནི་འདིར་མཚན་ཉིད་དོན་གཅིག་ལ་ངེས་ཀྱང་གཞན་དུ་མཚན་ཉིད་ཀྱི་གཞི་གྲུབ་པ་ལ་ལྟོས་ནས་ཚད་མའི་ཡུལ་དུ་འགྱུར་བའི་ཕྱིར་མཚན་ཉིད་ཀྱི་དོན་དང་དེ་ལ་ཡང་མཚན་ཉིད་འདི་ཡོད་པར་སྒྲུབ་པའི་ཚད་མ་གཞན་འཇུག་པ་ལྟོས་པས་སྔ་མ་ཙམ་གྱིས་སྒྲུབ་པ་ཚད་མའི་ཡུལ་དུ་མི་འགྱུར་རོ། ། དེས་ན་མི་འདྲའོ། ། དེ་ལྟ་ཡིན་དང་རྗེས་སུ་དཔག་པ་ནི་ཚོགས་པའི་ཡུལ་ཅན་དུ་བཤད་ལ། ཚོགས་པ་དེ་སྒྲུབ་ན་ནི་གཞི་གྲུབ་པ་སྔོན་དུ་འགྲོ་བ་དང༌། དེ་འགོག་ན་ནི་གཞི་གྲུབ་པ་སྔོན་དུ་འགྲོ་བར་མ་ངེས་པ་ཡང་རིགས་པ་འདིས་མི་འགལ་ཏེ།

གཞི་མ་གྲུབ་ཀྱང་ཚོགས་པ་འགོག་པས་དེའི་ཡུལ་ཅན་ལས་མ་འདས་པའི་ཕྱིར་རོ། ། དཔེར་ན་ཚད་མ་མཐའ་དག་དངོས་པོའི་ཡུལ་ཅན་ཡིན་ཡང་དངོས་པོ་གྲུབ་པ་ལ་ལྟོས་པར་མ་ངེས་པ་བཞིན་ནོ། ། གལ་ཏེ་རྟག་པ་ཐམས་ཅད་མི་རྟག་པ་དང་འགལ་བར་སོ་སོར་ངེས་བའི་དོན་གཅིག་ལ་བརྟེན་ནས་ངེས་པས། ལྷ་འདྲེའི་བུམ་པ་ལ་སོགས་པ་རྟག་པའི་ཁྱད་པར་མི་རྟག་པ་ཡིན་པ་ལ་གནོད་ལ། དེ་ལྟར་ན་ཡང་ཁྱབ་བྱེད་མེད་པའི་གཏན་ཚིགས་གྲུབ་པར་རྟོག་ན། རིགས་པ་དེ་ཁོ་ནས་ཡོད་པ་ལ་མི་རྟག་པས་ཁྱབ་པ་ངེས་པའི་ཚད་མ་ཉིད་ཀྱིས་རྟག་པའི་ཁྱད་པར་དུ་འདོད་པ་ལྷ་འདྲེའི་བུམ་པ་ལ་སོགས་པ་ཡོད་པ་ཉིད་དགག་པ་ཡང་ངེས་པར་འགྱུར་བས། ཁྱབ་བྱེད་མེད་པའི་བསྒྲུབ་བྱ་ཡང་གྲུབ་པ་ལ་སྒྲུབ་པར་འགྱུར་རོ། ། འདི་ལྟར་ཡོད་པ་ཐམས་ཅད་ལ་མི་རྟག་པས་ཁྱབ་པར་མ་ངེས་ན་ནི། ཁྱབ་བྱེད་མི་དམིགས་པ་ཉིད་མེད་དོ། ། འོན་ཏེ་ངེས་ན་དེའི་ཚེ་མི་རྟག་པ་ལས་ལྡོག་པ་རྟག་པ་ལ། ཡོད་པ་ལས་ལྡོག་པ་མེད་པར་ཁྱབ་པ་ཡང་ངེས་པར་འགྱུར་ཏེ། ཁྱབ་པ་ནི་ལྡོག་པ་དང་རྗེས་སུ་འགྲོ་བའི་བདག་ཉིད་ཡིན་ལ། དེ་གཉིས་ཀྱང་གཅིག་རྟོགས་པས་གཉིས་པ་དོན་གྱིས་རྟོགས་པའི་ཕྱིར་རོ། ། ལྡོག་པའི་ཁྱབ་པ་སྤྱིར་ངེས་པ་ན། བྱེ་བྲག་ཅན་གྱི་རྟག་པ་ལ་ཡོད་པ་ལས་ལྡོག་པ་ཉིད་ཡོད་པར་ཡང་ངེས་པས། ཡོད་པ་དགག་པ་ནི་ཁྱབ་བྱེད་མི་དམིགས་པའི་ཁྱབ་པ་ངེས་པའི་དུས་སུ་གྲུབ་པས། ཕྱིས་རྗེས་སུ་དཔག་ཏུ་མེད་དོ་ཞེ་ན། བརྗོད་པ། འདིར་ཡོད་པ་ཐམས་ཅད་ལ་མི་རྟག་པས་ཁྱབ་པར་ངེས་པ་ན། མི་རྟག་པ་མེད་པ་དང་ཡོད་པ་འགལ་བར་ཡང་ངེས་པ་ཁོ་ནའོ། ། དེས་ན་མི་རྟག་པ་མེད་པ་ལ་ཡོད་པ་བཀག་པས་ཀྱང་ཁྱབ་པར་དོན་གྱིས་ངེས་མོད་ཀྱི། མི་རྟག་པ་མེད་པས་ཁྱབ་པར་བྱ་བ། རྟག་ཏུ་གནས་པ་དང་ཡོད་པ་ནི་འགལ་བར་རབ་ཏུ་མ་གྲུབ་པས། རྟག་ཏུ་གནས་པར་ཁས་བླངས་པའི་ལྷ་འདྲེའི་བུམ་པ་ལ་སོགས་པ་ལ་ཡོད་པ་དགག་པ་ནི་བསྒྲུབ་པར་བྱ་བ་ཉིད་དོ། ། དེ་ཡང་ཐེར་ཟུག་གི་རྟག་པ་ནི་མི་རྟག་པ་མེད་པས་ཁྱབ་པར་སྤྱིར་གཞི་འགའ་ཞིག་ལ་ཞུགས་པའི་ཚད་མས་གྲུབ་པ་ན་ཐེར་ཟུག་པའི་རྟག་པའི་ཁྱད་པར་ལ་ཡང་དོན་གྱིས་གྲུབ་པས་ཕྱོགས་ཆོས་གྲུབ་བོ།

། དེས་ན་ཡོད་པར་བཀག་པར་བསྒྲུབ་པར་བྱ་བ་ཡིན་ནོ། ། དཔེར་ན་ཡོད་པ་ཐམས་ཅད་ཡོད་པ་མ་ཡིན་པ་དང་འགལ་བར་ངེས་ཀྱང༌། ཡོད་པ་མ་ཡིན་པའི་ཁྱབ་བྱ་རྟག་པ་དང་འགལ་བར་མ་ངེས་པ་བཞིན་ནོ། ། དེས་ན་སྐྱོན་མེད་དོ། ། འོ་ན་ཡོད་པ་ཐམས་ཅད་མི་རྟག་པས་ཁྱབ་པར་ངེས་པ་ན། ལྷ་འདྲེའི་བུམ་པ་ལ་སོགས་པ་ཡོད་པའི་ཁྱད་པར་མི་རྟག་པས་ཁྱབ་པ་ཡང་དོན་གྱིས་ངེས་པར་འགྱུར་རོ། ། དེས་ན་དེའི་ཤུགས་ཀྱིས་ཡོད་པའི་ཁྱད་པར་མིའི་བུམ་པ་དང་ལྷ་འདྲེའི་བུམ་པ་ལ་སོགས་པ་ཡང་མི་རྟག་པར་གྲུབ་པར་ཅི་སྟེ་མི་འགྱུར་ཏེ། དེ་ལྟ་མ་ཡིན་ན་རྟག་པ་དང་མི་རྟག་པ་སྤྱིར་འགལ་བར་རྟོགས་པས་ཀྱང༌། རྟག་པའི་ཁྱད་པར་མི་རྟག་པ་དང་འགལ་བར་རྟོགས་པར་མི་འགྲུབ་བོ་ཞེ་ན། མ་ཡིན་ཏེ། ཤུགས་ཀྱིས་ཤུགས་གཞན་འཕེན་པར་མི་ནུས་པའི་ཕྱིར་རོ། ། ཡོད་པ་ཐམས་ཅད་མི་རྟག་པར་ངེས་པའི་ཤུགས་ཀྱིས། ཡོད་པའི་ཁྱད་པར་མི་རྟག་པས་མ་ཁྱབ་པའི་དོགས་པ་གཅོད་པས་ཤུགས་ཀྱིས་ཡོད་པའི་ཁྱད་པར་མི་རྟག་པར་ངེས་ཀྱང༌། ཁྱད་པར་ངེས་པའི་ཤུགས་ཀྱིས་ནི། ཁྱད་པར་ཅན་གྱི་ཡོད་པའི་གཞི་དེ་ཡང་མི་རྟག་པར་ངེས་པར་མི་ཐལ་ཏེ། ཤུགས་ཀྱིས་ཤུགས་གཉིས་པ་འཕེན་པའི་ངེས་པ་མེད་པའི་ཕྱིར་རོ། ། གཉིས་པ་མཚན་ཉིད་ངེས་པ་གཉིས་དོན་གཅིག་ལ་འདུས་པར་རྒོལ་བ་ཡང་མི་འཐད་དེ། གང་བྱས་པ་ཐམས་ཅད་ནི་མི་རྟག་པ་ལ་རྟག་པ་ཐམས་ཅད་ནི་མ་བྱས་སོ་ཞེས་བྱ་བ་འདི་དང་འདྲ་བའི་ཕྱིར་རོ། ། དེས་ན་རྟག་པ་ཐམས་ཅད་ནི་མེད་ལ་ཡོད་པ་ཐམས་ཅད་ནི་མི་རྟག་ཅེས་བྱ་བ་འདིས་ནི་དངོས་པོ་སོ་སོར་ངེས་པ་གང་ལ་ཡང་རྗེས་སུ་འགྲོ་ལྡོག་དུས་གཅིག་གམ་རིམ་གྱིས་རྟོགས་པ་མ་ཡིན་གྱི། རྟག་པ་དང་ཡོད་པ་གཉིས་ཕན་ཚུན་འགལ་བས་ཁྱབ་པར་རྟོགས་པར་ཟད་དོ། ། ཐལ་བར་འགྱུར་བའི་སྐབས་ཀྱི་དོན་ཙམ་རྣམ་པར་ཕྱེ་བའོ། ། དེའི་ཚིག་རྣམ་པར་བཤད་པ་ནི་སློབ་དཔོན་ཆོས་མཆོག་གིས་ཇི་སྐད་གསུངས་པ་དེ་ཡིན་པས་རྟོགས་སླའོ། །བཤད་པ་བྱེད་པ་གཞན་དག་ནི་ཤིན་ཏུ་འཁྲུལ་བར་སློབ་དཔོན་ཆོས་མཆོག་གི་གཞུང་རྟོགས་པས་ཤེས་པར་འགྱུར་རོ།

།ངོ་བོ་ཁོ་ནར་བསྟན་བྱ་བ་ཞེས་བྱ་བའི་ཚིགས་སུ་བཅད་པ་གཅིག་གིས་ནི། དམ་བཅའ་བའི་མཚན་ཉིད་མདོར་བསྟན་པའོ། ། འདི་ཡང་རྣམ་པ་གཉིས་ཀྱིས་དཔྱད་དེ། མཚན་ཉིད་ཀྱི་དབྱེ་བ་དང༌། མཚན་ཉིད་ཀྱི་རང་བཞིན་ནོ། ། དང་པོ་ནི་དམ་བཅའ་བའི་མཚན་ཉིད་ལྔ་ཁོ་ནར་ངེས་པ་ཇི་ལྟར་ཞེ་ན། དམ་བཅའ་བ་ཡང་དག་པ་མ་ཡིན་པ་ནི་རྣམ་པ་འདི་ལྔ་ཁོ་ནས་གཅོད་ཀྱི་གཞན་མི་དགོས་པ་དང་ཉུང་ན་མི་ནུས་པས་སོ། ། དམ་བཅའ་བ་མ་ཡིན་པ་ཡང་རྣམ་པ་གཉིས་ཏེ། ཡོངས་སུ་མ་བཟུང་བ་དང༌། བཟུང་ཡང་ཉེས་པ་དང་འབྲེལ་བའོ། ། དང་པོ་ནི་འདོད་པས་གཅོད་ལ། གཉིས་པ་ནི་རང་གི་ངོ་བོ་དང་མ་བསལ་བས་གཅོད་དོ། ། དེ་ལ་འདོད་པ་ཞེས་བྱ་བ་ནི་སྐབས་ཀྱིས་སྒྲུབ་པ་འགོད་པ་ཡིན་ལ། དེ་ཡང་བསྒྲུབ་པར་བྱ་བར་འདོད་པ་ཡིན་པས། དེ་ཁོ་ནར་རང་ཉིད་དང་ཁོ་ནའི་གཅད་བྱ་ཡང་དེ་གཉིས་ཀྱིས་བཅད་པ་ཡིན་ནོ། ། དེས་ན་མ་བཟུང་བ་མཐའ་དག་འདོད་པ་ཉིད་ཀྱིས་དགག་པ་འགྲུབ་སྟེ། མ་བཟུང་བ་ནི་རང་གིས་བསྒྲུབ་བྱར་མ་བཟུང་བ་ཁོ་ན་ཡིན་པའི་ཕྱིར་རོ། ། གལ་ཏེ་འདོད་པ་ཞེས་བྱ་བ་སྐབས་ཀྱིས་སྒྲུབ་པ་འགོད་པའི་འདོད་པར་མི་རྟོགས་པས་བསྟན་བཅོས་བྱེད་པའི་འདོད་པ་ལ་ཐལ་ན་ནི། རང་ཉིད་ཀྱང་རྒོལ་བ་སྒྲུབ་པ་འགོད་མཁན་ལ་མི་རྟོགས་ཀྱི། བསྟན་བཅོས་བྱེད་པ་ལ་སོགས་པ་ལ་གོ་བར་ཐལ་བས་སོ། ། འོ་ན་རང་ཉིད་དང་ཚིག་ཕྲད་མཚན་ཉིད་མ་ཡིན་པར་ཐལ་ལོ་ཞེ་ན། དེ་ལྟར་ཡིན་ཏེ། འདི་ནི་མཚན་ཉིད་དངོས་མ་ཡིན་པར་འདོད་པའི་མཚན་ཉིད་ལ་ལོག་པར་རྟོགས་པ་སྤོང་བ་ཡིན་ཏེ། འདི་གཉིས་མཚན་ཉིད་དང་ལྷན་ཅིག་མ་བསྟན་ན། འདོད་པའི་མཚན་ཉིད་མ་རྟོགས་པས། དེས་རྣམ་པར་གཅད་པར་བྱ་བ་མ་བཅད་པར་རྟོགས་པར་ཐལ་བ་དགག་པའི་ཕྱིར། འདི་མཚན་ཉིད་ཀྱི་ནང་དུ་བཀོད་པས་མི་འགལ་ལོ། ། དེས་ན་གཞན་གྱི་ལོག་པར་རྟོགས་པ་ལ་ལྟོས་ཏེ། ཡོངས་སུ་མ་བཟུང་བ་གཅོད་པ་ལ་གསུམ་ཁོ་ནར་ངེས་སོ། ། ཉེས་པ་ཡང་གཉིས་ཏེ་གྲུབ་ཟིན་པ་དང་བསལ་བ་སྟེ། སྒྲུབ་མི་དགོས་པ་དང་མི་ནུས་པའི་ཕྱིར་རོ།

། དེ་གཅོད་པ་ནི་རང་གི་ངོ་བོ་དང་མ་བསལ་བ་ཡིན་པས་ལྔ་ཁོ་ནར་ངེས་སོ། ། གལ་ཏེ་མཚན་ཉིད་རྣམ་པ་ལྔ་ཙམ་ཚང་བས་དམ་བཅའ་བ་ཡང་དག་པ་ཡིན་ན། སྒྲ་རྟག་པའམ་མི་རྟག་ཅེས་དཔྱོད་པ་ན། ཐ་དད་པ་དབང་པོས་བཟུང་བར་བྱ་བའི་སྒྲ་ཉིད་ཀྱིས་སྤྱི་དང་དོན་གཅིག་ལ་འདུ་བ་ཅན་གྱི་མི་རྟག་པ་ཉིད་སྒྲ་ལ་སྒྲུབ་པ་ན་ཡང༌། དམ་བཅའ་བ་སྐྱོན་མེད་དུ་ཐལ་ཏེ་མཚན་ཉིད་ལྔ་པོ་ཚང་བའི་ཕྱིར་རོ། ། དེ་ལྟ་ཡིན་ན་རྒོལ་བ་ཚར་བཅད་པའི་གནས་སུ་ཅི་སྟེ་བཞག་ཅེ་ན། འདི་ནི་དམ་བཅའ་བའི་མཚན་ཉིད་དང་ལྡན་པས་སྐྱོན་མེད་པ་ཡིན་ཡང་སྐབས་སུ་མ་བབ་བརྗོད་པས་རྒོལ་བ་སྨྲ་མི་མཁས་པ་ཉེས་པར་བཞག་པ་ཡིན་གྱི། དམ་བཅའ་སྐྱོན་ཅན་བརྗོད་པས་ནི་མ་ཡིན་ནོ། ། དཔེར་ན་སྒྲ་རྟག་པའམ་མི་རྟག་པ་ལ་རྩོད་པའི་ཚེ། གང་ན་དུ་བ་ཡོད་པ་དེ་ན། མེ་ཡོད་དེ་དཔེར་ན་ཚང་མང་བཞིན་ནོ། ། ཤེས་པར་འདོད་པའི་བྱེ་བྲག་ཅན་གྱི་ལ་ལ་སོགས་པ་འདི་ན་ཡང་དུ་བ་ཡོད་པས་ཞེས་བརྗོད་པ་ན། ཅི་དུ་བ་དེ་ཕྱོགས་དེར་མེ་སྒྲུབ་པའི་གཏན་ཚིགས་ཉིད་མ་ཡིན་ནམ། དེ་ལྟར་ན་ཡང་གཏན་ཚིགས་གཞན་བསྟན་པའི་སྐབས་སུ། སྐྱོན་མེད་ཡིན་ཡང་དེར་མི་མཁོ་བ་གཞན་འགོད་པ་ནི་མ་འབྲེལ་བ་བརྗོད་པས་ཚད་གཅད་པར་བྱ་བ་ལྟར་འདི་ཡང་ཡིན་ནོ། ། གལ་ཏེ་མ་བཟུང་བ་ཕྱོགས་མ་ཡིན་པས་འདོད་པས་དེ་གཅོད་པར་བྱེད་ན་མ་བཟུང་བ་གཏན་ཚིགས་སུ་ཡང་ཇི་ལྟར་ཡིན། དེས་ན་གཏན་ཚིགས་ཀྱི་མཚན་ཉིད་ལ་ཡང་འདོད་པ་དགོས་པས་མཚན་ཉིད་གཞིར་ཐལ་ལོ། ། དེར་འདོད་པ་མཚན་ཉིད་དུ་མི་དགོས་ན། འདིར་ཡང་ཇི་ལྟར་ཡིན་ཏེ་ཁྱད་པར་མེད་པའི་ཕྱིར་རོ། ། གལ་ཏེ་གཏན་ཚིགས་ལ་ནི་འདོད་པ་མཚན་ཉིད་དུ་མི་རྗོད་དེ། གཞན་བཟུང་བས་མ་བཟུང་བ་བཅད་ཟིན་པས་རྣམ་བཅད་མེད་པའི་ཕྱིར་རོ། ། འདི་ལྟར་བསྒྲུབ་བྱ་བཟུང་ན་དེ་ལ་ལྟོས་ཏེ་སྐྱོན་མེད་དེ། དངོས་སུ་རང་ཉིད་མ་བཟུང་ཡང་གཏན་ཚིགས་སུ་ཤུགས་ཀྱིས་བཟུང་བའི་ཕྱིར་རོ་ཞེ་ན། གཞན་བཟུང་བས་བཟུང་བར་གྲུབ་པའི་ཕྱིར་དངོས་སུ་འདོད་པ་ལ་མི་ལྟོས་པ་ནི།

གྲུབ་ཟིན་ཀྱང་མ་ངེས་ཏེ། གཏན་ཚིགས་བཟུང་བས་བསྒྲུབ་བྱ་བཟུང་བ་སྒྲུབ་པའི་ཕྱིར་བསྒྲུབ་བྱ་ལ་ཡང་འདོད་པ་མི་དགོས་པར་ཐལ་བའི་ཕྱིར་རོ། ། གཏན་ཚིགས་བཟུང་བས་བསྒྲུབ་བྱ་བཟུང་བ་མ་གྲུབ་ན་ལྡོག་པ་ཡང་མི་འགྲུབ་བོ། ། གལ་ཏེ་གཏན་ཚིགས་བཟུང་བས་དེས་གང་སྒྲུབ་པར་ནུས་པ་དེ་བསྒྲུབ་བྱར་དོན་གྱིས་བཟུང་བ་འགྲུབ་ན། འགལ་བའི་གཏན་ཚིགས་ལྟར་སྣང་བ་ལ་སོགས་པ་མེད་པར་ཐལ་ཏེ། དེས་ནུས་པ་ལ་ལྟོས་ནས་འགལ་བ་དང་མ་གྲུབ་པ་དང་མ་ངེས་པར་ནི་འགལ་བའི་ཕྱིར་རོ་ཞེ་ན། འོ་ན་བསྒྲུབ་བྱ་བཟུང་བས་གཏན་ཚིགས་བཟུང་བ་ལ་ཡང་འགལ་བ་ལ་སོགས་པ་མེད་པར་ཐལ་ཏེ། དེ་ལ་ནུས་པ་ནི་དེ་ལ་ལྟོས་ནས་འགལ་བ་ལ་སོགས་པར་འགལ་བའི་ཕྱིར་རོ། ། འོན་ཏེ་བསྒྲུབ་བྱ་བཟུང་བའི་ཤུགས་ཀྱིས་བཟུང་བ་ལས་གཞན་རང་ཉིད་དངོས་སུ་བཟུང་བ་ཡང་སྲིད་པ་མི་འགལ་བས། གཏན་ཚིགས་ལྟར་སྣང་བ་ནི་དེ་ལ་འདོད་ན། འོ་ན་གཏན་ཚིགས་བཟུང་བས་ཤུགས་ཀྱིས་བཟུང་བ་ལས་གཞན་རང་ཉིད་བཟུང་བའི་བསྒྲུབ་བྱ་སྲིད་པས་དེ་ལ་ལྟོས་ཏེ་གཏན་ཚིགས་ལྟར་སྣང་བ་སྲིད་པས་མཚུངས་སོ། ། དེས་ན་གཞན་བཟུང་བས་གྲུབ་པས་དེ་དངོས་སུ་མི་བཟུང་བ་ནི་མ་ངེས་སོ། ། གལ་ཏེ་གཏན་ཚིགས་ནི་དངོས་སུ་འདོད་པ་ལ་མི་ལྟོས་ཏེ། བསྒྲུབ་བྱ་ལ་ལྟོས་པའི་ཕྱིར་རོ། ། གཏན་ཚིགས་ཀྱི་སྐྱོན་ཡོན་ནི་བསྒྲུབ་བྱ་ལ་ལྟོས་ནས་གནས་པའི་ཕྱིར། དེའི་གཞན་གྱི་དབང་ཡིན་པས། རང་ཉིད་དངོས་སུ་གཏན་ཚིགས་སུ་མི་འདོད་ཀྱང་བསྒྲུབ་བྱར་འདོད་པ་དེ་ལ་ལྟོས་ཏེ་གཏན་ཚིགས་སུ་བཟུང་བར་གྲུབ་པའམ། མ་བཟུང་ཡང་དེ་ལ་ལྟོས་ཏེ་གཏན་ཚིགས་ཉིད་ཡིན་པའི་ཕྱིར། ཡང་འདོད་པ་ལ་མི་ལྟོས་སོ་ཞེས་རྟོག་ན། འདི་ནི་མ་གྲུབ་སྟེ། བསྒྲུབ་བྱར་བཟུང་བ་ནི་སྐྱེས་བུའི་འདོད་པ་ལ་ལྟོས་པ་དང༌། གཏན་ཚིགས་ཀྱི་མི་འཁྲུལ་བ་ནི་དངོས་པོ་བ་ཡིན་པའི་ཕྱིར་རོ། ། དེས་ན་རང་ཉིད་རྟོགས་པར་བྱེད་པ་ན། བསྒྲུབ་བྱར་བཟུང་བ་མེད་ཀྱང་གཏན་ཚིགས་ཉིད་དུ་དངོས་པོ་ལ་གནས་པ་ཡིན་ནོ།

། ཕྱིར་རྒོལ་བ་དང་རྩོད་པ་ན་ཡང་ཕྱོགས་ལ་སོགས་པའི་རྣམ་པར་གཞག་པ་ཡོད་པར་མ་ངེས་ཏེ། དེ་ལྟ་མ་ཡིན་ན་གཞན་གྱི་དོན་གྱི་རྗེས་སུ་དཔག་པར་བསྒྲུབ་བྱ་ངེས་པར་བརྗོད་པར་ཐལ་ལོ། ། དེས་ན་གཏན་ཚིགས་ལ་ཡང་མ་གྲུབ་པས་གཏན་ཚིགས་ལ་ཡང་འདོད་པ་ཅི་སྟེ་མཚན་ཉིད་མ་ཡིན་ཞེ་ན། འདིར་ལན་ཉོན་ཅིགགཏན་ཚིགས་ནི་སྐྱེས་བུ་མི་འདོད་ཀྱང་དངོས་པོ་ལ་གནས་པ་ཉིད་ཡིན་ཏེ། མི་འཁྲུལ་བ་ངེས་པས། རང་གི་ཁྱབ་བྱེད་ལ་རྟོགས་པ་སྐྱེད་པའི་རྒྱུ་ནི་འདོད་པས་མ་བཞག་པར་གྲུབ་པའི་ཕྱིར་རོ། ། བདག་ལ་སོགས་པ་དགག་པ་ལ་ཁྱབ་བྱེད་རིམ་དང་ཅིག་ཅར་མེད་པ་ཡང༌། ཁྱབ་བྱེད་དེ་དངོས་པོ་ལ་ཡོད་ན་གཏན་ཚིགས་མ་གྲུབ་པར་འགྱུར་བས། གཏན་ཚིགས་སུ་སྐྱེས་བུས་འདོད་པ་ཙམ་གྱིས་མི་འགྲུབ་པའི་ཕྱིར། ཆ་དེས་དངོས་པོ་ལ་གྲུབ་ཅེས་བྱའི། ནུས་པ་ཅན་ཉིད་རྣམ་པར་གནས་པ་ལ་མི་ལྟོས་སོ།

 ། བསྒྲུབ་པར་བྱ་བ་ནི་དངོས་པོར་གྲུབ་པ་ཉིད་མ་ཡིན་ཏེ། འགལ་བའི་གཏན་ཚིགས་ཀྱི་དམ་བཅའ་བ་དངོས་པོ་ལ་མེད་ཀྱང་བསྒྲུབ་བྱ་སྐྱོན་མེད་དུ་འདོད་པས་གནས་པའི་ཕྱིར་རོ། ། དེས་ན་གཏན་ཚིགས་ནི་དངོས་པོ་ལ་གནས་ལ། བསྒྲུབ་བྱའི་དངོས་པོར་གྲུབ་པ་མ་ཡིན་ནོ། ། གཞན་ཡང་གཏན་ཚིགས་ནི་འདོད་པ་ལ་མི་ལྟོས་ཏེ་བྱས་པ་ཉིད་རྟག་པ་ལ་རྟགས་སུ་འདོད་ཀྱི་མི་རྟག་པའི་སྒྲུབ་བྱེད་དུ་མི་འདོད་ཀྱང༌། ནུས་པ་གནས་པ། གཞན་དུ་མི་འགྱུར་བའི་དབང་གིས་མི་རྟག་པ་སྒྲུབ་པར་བྱེད་ཀྱི་རྟག་པ་ནི་མི་སྒྲུབ་པའི་ཕྱིར་རོ། ། དེ་ལྟ་མ་ཡིན་ན་མི་རྟག་པ་ལ་གོ་བྱེད་དུ་མི་འདོད་པས་དེར་ནུས་པ་ལྡོག་ཅིང༌། ཇི་ལྟར་འདོད་པ་ལ་ནུས་པ་འཇུག་པར་ཐལ་ན་དེ་ལྟ་ནི་མ་ཡིན་ནོ། ། བསྒྲུབ་བྱ་ནི་འདོད་པའི་དབང་གིས་གནས་པ་ཡིན་ཏེ། དངོས་པོ་གཅིག་ལ་སྐྱེས་བུ་དུ་མའི་འདོད་པ་ཇི་ལྟ་བར་བསྒྲུབ་བྱ་སྐྱོན་མེད་དུ་མ་གནས་པའི་ཕྱིར་རོ། ། དེས་ན་གཏན་ཚིགས་ནི་མི་འདོད་ཀྱང་ཡིན་པས་འདོད་པ་ནི་དེའི་མཚན་ཉིད་མ་ཡིན་ནོ། ། འོ་ན་གཏན་ཚིགས་ལ་མ་གྲུབ་པ་དང་འགལ་བ་ལས་སོགས་པར་རྣམ་པར་འཇོག་པ། བསྒྲུབ་བྱ་རྣམ་པར་གཞག་པ་ལ་ལྟོས་ནས་བྱེད་པ་ཇི་ལྟར་ཞེ་ན། དངོས་པོའི་རང་བཞིན་དེའི་ཡུལ་མ་ཡིན་པ་ལ་རྟོགས་པ་སྐྱེད་པར་མི་ནུས་པ་དང༌། ཡུལ་ལ་རྟོགས་པ་སྐྱེད་པར་ནུས་པ་དེ་བསྒྲུབ་བྱ་བཟུང་བ་ལ་མི་ལྟོས་མོད་ཀྱི། ནུས་པ་མ་རྟོགས་པའི་སྐྱེས་བུས་ནུས་པའི་ཡུལ་མ་ཡིན་པ་ལ་ནུས་པར་བཟུང་བ་ན་སྐྱེས་བུའི་སྐྱོན་ཡིན་ལ། དེ་ཉིད་ནི་གཏན་ཚིགས་ཀྱི་སྐྱོན་དུ་ཐ་སྙད་དུ་བྱས་པ་ཡིན་ཏེ། དེ་ལྟར་ན་ཐ་སྙད་སླ་བའི་ཕྱིར་རོ། ། དེས་ན་འདོད་པ་ནི་ཕྱོགས་ཀྱི་མཚན་ཉིད་ཡིན་པས་མཚན་ཉིད་ལྔ་ཁོ་ནར་ངེས་སོ། ། གཉིས་པ་མཚན་ཉིད་ཀྱི་རང་བཞིན་ནི་མཚན་གཞི་དང་མཚོན་བྱ་ལ་ལྟོས་ནས་ཡིན་པས་དང་པོར་དེ་དཔྱད་དོ། ། དེ་ལ་མཚན་ཉིད་ཀྱི་གཞི་ནི་མི་མཁས་པའི་བསམ་པ་ལ་ལྟོས་ནས། རྣམ་པར་བརྟག་པར་བྱ་བ་ལ་སྣང་བ་ཉིད་དུ་ཞེན་པའི་དབང་གིས་ཕྱི་རོལ་གྱི་ཡུལ་དང་མེ་ལ་སོགས་པ་ཚོགས་པའི་དོན་ཡིན་ནོ།།

རང་བཞིན་སེམས་པས་རྣམ་པར་དཔྱད་ན་ནི་དེ་འདྲ་བ་དངོས་པོ་ལ་མ་གྲུབ་པས་མེད་པ་ཁོ་ནའོ། ། དེས་ན་རྣམ་པར་རྟོག་པས་བཏགས་པ་སྟེ། རྟོག་པ་རང་རིག་པས་གྲུབ་པའི་ཤུགས་གྱིས་གྲུབ་པའོ། ། དེའི་ཕྱིར་སོ་སོ་རང་རིག་པའི་ཕྱིར་སྤང་བར་མི་འོས་པ་ནི་ཆོས་ཅན་ནོ། ། ཞེས་འཆད་པར་འགྱུར་རོ། ། མཚོན་པར་བྱ་བ་ནི་བསྟན་བྱ་བ་ཞེས་བྱ་བས་བརྗོད་པ་སྟེ་བསྟན་པར་འོས་པའི་ཐ་སྙད་དུ་བྱ་བའོ། ། དེ་ཡང་སྟོན་པའི་བྱེད་པས་ཡུལ་དུ་བྱས་པ་དང༌། ཡུལ་དུ་བྱ་བར་རིགས་པ་ཉིད་ལ་ཐ་སྙད་དེར་བྱེད་པས་དེ་གཉིས་ནི་ཐ་སྙད་ཀྱི་རྒྱུ་མཚན་ཡིན་ལ། དེ་ཡང་མཚན་ཉིད་ཅེས་བྱ་བར་གྲགས་སོ། ། དེ་ལ་ཡུལ་དུ་བྱ་བར་རིགས་ཀྱང་སྟོན་བྱེད་ཀྱི་བྱེད་པས་ཡུལ་ཉིད་དུ་མ་བྱས་ན་ནི། གནོད་པ་མེད་པའི་སྒྲ་དོན་གྱི་རྗེས་སུ་འབྲང་བའི་རྟོག་པ་དང་ལྡན་པར་བསྒྲུབ་བྱའི་ཐ་སྙད་དུ་བྱ་བ་མ་ཡིན་ཏེ། མེ་སྒྲུབ་པའི་སྐབས་སུ་ལྷ་འདྲེ་དང་ལྡན་པ་ཉིད་བཞིན་ནོ། ། ཡུལ་དུ་བྱས་ཀྱང་མི་རིགས་པ་ཡིན་ན་ཡང་གྲུབ་ཟིན་པ་དང་བསལ་བ་དག་ལ་རྟོག་པ་དང་མི་ལྡན་པས་བསྟན་ཀྱང་དེའི་ཐ་སྙད་དུ་མི་བྱ་བ་བཞིན་ནོ། ། དེས་ན་ཐ་སྙད་ཀྱི་རྒྱུ་མཚན་ནི་གཉིས་ཀ་ཚོགས་པ་ཡིན་ནོ། ། ཐ་སྙད་ཀྱི་བྱེད་པས་ཡུལ་དུ་བྱས་པ་དང༌། དེར་རིགས་པའི་དོན་དེ་ཉིད་ནི་རྣམ་པར་ཕྱེ་ན་ཆོས་ལྔ་ཚོགས་པའི་རང་བཞིན་ཡིན་ཏེ། འདོད་པ་དང་དེས་བསྐྱེད་པའི་རྣམ་པ་རིག་བྱེད་སྟོན་པའི་བྱེད་པས་བཟུང་བ་དང༌། ཁོ་ནར་བཟུང་བ་དང༌། རྒོལ་བ་རང་ཉིད་ཀྱི་སྟོན་པའི་བྱེད་པས་བཟུང་བ་ནི་སྟོན་པའི་བྱེད་པས་ཡུལ་དུ་བྱས་པའི་དོན་ཡིན་ལ། རང་གི་ངོ་བོ་དང་མ་བསལ་བ་ནི་དེར་རིགས་པའི་དོན་ཡིན་ནོ།། སྔ་མ་གསུམ་ཡང་འདོད་པ་ཉིད་དུ་འདུས་པས་དེ་ཁོ་ནར་རྣམ་པ་གསུམ་མོ། ། དེས་ན་མཚན་ཉིད་ལྔ་པོ་ནི་གསུམ་ཉིད་ཡིན་ལ། གསུམ་པོ་ཡང་དངོས་སུ་ན་བསྟན་བྱའི་ཐ་སྙད་ཀྱི་རྒྱུ་མཚན་གཉིས་པོ་ཁོ་ན་ཡིན་ནོ།། བསྟན་བྱའི་སྒྲ་ནི་དེའི་ཐ་སྙད་དུ་བྱ་བ་བརྗོད་པས་མཚོན་བྱ་བརྗོད་པར་བལྟའོ།

། དེ་ནི་མཚན་ཉིད་ཀྱི་རང་བཞིན་གྱི་དོན་ཙམ་དཔྱད་པའོ། ། གཞུང་དང་སྦྱར་བ་ནི་རྗེས་སུ་དཔག་པར་བྱ་བ་དེ་ཡང་ཞེས་བྱ་བ་རྗེས་སུ་དཔག་པའི་ཐ་སྙད་དུ་བྱ་བ་ཡང༌། བསྟན་བྱ་བ་སྟེ། བསྟན་པར་བྱ་བའི་ཐ་སྙད་དུ་བྱ་བ་ཡིན་ནོ་ཞེས་བལྟའོ། ། ཐ་སྙད་ཀྱང་དེའི་རྒྱུ་མཚན་ལ་ལྟོས་པས་ཡུལ་གང་ལ་ཐ་སྙད་དུ་བྱ་བའི་རྒྱུ་མཚན་ཁྱད་པར་དུ་བཞག་ནས་སྟོན་པ་ནི། ངོ་བོར་ཞེས་བྱ་བའོ། ། ངོ་བོར་ཅི་ཞེ་ན། བསྟན་བྱ་ཞེས་བྱ་བས་དོན་གྱིས་འཕངས་པ་སྟོན་པའི་བྱེད་པས་བཟུང་བ་ཞེས་བྱ་བ་དང་འབྲེལ་བས་ངོ་བོར་སྟོན་པའི་བྱེད་པས་བཟུང་བ་སྟེ་མ་གྲུབ་པ་ཉིད་དུ་བཟུང་བའོ། ། ལས་ཀྱི་ངོ་བོར་བཟུང་བ་སྟེ་མ་གྲུབ་པ་ཉིད་བཟུང་བའོ། ། དེས་ན་གྲུབ་པ་ལ་དེར་བཟུང་བ་གཅོད་དོ། ། དེ་ལྟར་ན་ཡང་གཏན་ཚིགས་དང་དཔེ་མ་གྲུབ་པ་དག་ནི་གྲུབ་པའི་རང་བཞིན་དུ་ལུས་ངག་གི་རྣམ་པར་རིག་བྱེད་ཀྱིས་བསྟན་པའི་ཕྱིར་གྲུབ་པར་ཡང་སྟོན་བྱེད་ཀྱི་བྱེད་པས་བཟུང་མོད་ཀྱི། མ་གྲུབ་པར་ཡིད་ལ་འདོད་པས་སྒྲུབ་བྱེད་གཞན་གྱི་བྱེད་པའི་ཡུལ་དུ་ཡང་བཏགས་པའི་ཕྱིར་ན། ལས་ཀྱི་ངོ་བོ་དང་དེ་ལས་ལྡོག་པ་བྱེད་པའི་རང་བཞིན་གཉིས་ཀར་དུས་གཅིག་ཏུ་སྟོན་བྱེད་ཀྱི་བྱེད་པས་བཟུང་བ་ཡང་དམ་བཅའ་བར་འགྱུར་རོ་སྙམ་ན། ཁོ་ནར་ཞེས་བྱ་བས་ངོ་བོར་མ་ཡིན་པར་ཡང་བཟུང་བ་དེ་བཀག་གོ ། རང་ཉིད་དང་འདོད་པ་ལ་སོགས་པ་གཞུང་དང་སྦྱར་བ་ནི་སླའོ། ། དེ་ནི་ཇི་ལྟར་ཞེས་བྱ་བའི་དྲི་བ་ལ་སྐབས་ཀྱིས་སོ་ཞེས་ལན་བརྗོད་པ་ནི་མི་འཐད་དེ། སྐབས་ནི་རྩོད་པ་རྩོམ་པ་ལ་བྱ་ལ། དེ་ཡང་འདོད་པའི་རྒྱུ་ཡིན་པས་དེ་འདོད་པ་དཔོག་པའི་འབྲས་བུ་དང་རང་བཞིན་གྱི་རྟགས་ནི་མ་ཡིན་ནོ། ། རྒྱུའི་རྟགས་ཀྱང་ཁས་བླང་བར་མི་ནུས་ཏེ། རྒྱུ་ཙམ་འཁྲུལ་བ་དང༌། ནུས་པ་ཐོགས་མེད་ཀྱང་འབྲས་བུ་མ་མཐོང་བར་མི་ངེས་པའི་ཕྱིར་རོ་ཞེ་ན། སློབ་དཔོན་ཤེས་རབ་འབྱུང་གནས་ན་རེ་ནི། འདོད་པ་ཙམ་ནི་གཏན་ཚིགས་ཀྱི་ཚིག་སྦྱོར་བ་ལས་རྟོགས་ལ།

འདོད་པ་གྲུབ་ཟིན་པ་དེ་ཡུལ་ངེས་པ་ལ་འཇུག་པར་ནི། སྐབས་འདི་ལས་སྐྱེས་པའི་ཕྱིར་ཞེས་བྱ་བ་རང་བཞིན་གྱི་རྟགས་ལས་རྟོགས་སོ། ། དེས་ན་སྐབས་ཀྱི་ཁྱད་པར་ཅན་གྱི་རྟགས་ལ་སྐབས་ཞེས་བརྗོད་དོ་ཞེའོ། ། སློབ་དཔོན་ཆོས་མཆོག་ན་རེ་ནི། རྩོད་པ་རྩོམ་པ་སྐབས་ཡིན་ཡང༌། དེ་ནི་འདོད་པའི་འབྲས་བུ་གཏན་ཚིགས་སྦྱོར་བའི་ཁྱད་པར་ཡིན་པས། ཁྱད་པར་ཅན་གྱི་འདོད་པ་དཔོག་པ་ལ་སྐབས་རྟགས་སུ་བརྗོད་པར་ཟད་དོ་ཞེའོ། ། ཡང་ན་སྐབས་ཞེས་བྱ་བ་ནི་དེ་དང་མཐུན་པའི་རྩོམ་པ་ཙམ་ཡིན་པས་གཏན་ཚིགས་སྦྱོར་བའི་ཚིག་ཉིད་ དོ། ། དེ་ལས་འདོད་པ་དཔོག་པ་ཡིན་ཏེ། དེ་དང་འདོད་པ་རྒྱུ་འབྲས་སུ་རང་གི་རྒྱུད་ལ་ངེས་པའི་ཕྱིར་རོ།། འདོད་པ་ཁྱད་པར་ཅན་དཔོག་པ་ནི་སྐབས་དེ་ཉིད་ཁྱད་པར་ཅན་དུ་བཟུང་བས་ཡིན་ལ། དེའི་ཁྱད་པར་ཡང་རྩོད་པ་རྩོམ་པ་ཡིན་ནོ། ། དེ་ཡང་སྐབས་ཉིད་ཡིན་པས་ཁྱད་པར་དུ་བྱ་བ་དང་བྱེད་པ་གཉིས་ཀ་སྐབས་ཡིན་ནོ། ། དེས་ན་འབྲས་བུའི་རྟགས་ཅན་མི་བརྗོད་དེ། ཞེས་བྱ་བ་དང་ཡང་མཐུན་ནོ། །སྐྱོན་མེད་ན་ནི་འདོད་པ་ལ་གནོད་པར་བྱེད་པ་ཡང་མི་འགྱུར་ཏེ་ཞེས་བྱ་བ་ནི། འདོད་པ་ལ་གནོད་པ་བྱེད་པ་འགལ་བ་ཡིན་ཡང་སྐྱོན་དུ་མི་འགྱུར་ཏེ། ཞེས་བྱ་བའི་དོན་ཏོ། ། དཔེར་ན་མ་སྨྲས་པའི་བསྒྲུབ་བྱ་དཔེ་ལ་རྗེས་སུ་འགྲོ་བ་མ་གྲུབ་ཀྱང་སྐྱོན་མ་ཡིན་པ་བཞིན་ནོ། ། འགལ་བ་ཡིན་བཞིན་དུ་སྐྱོན་མེད་ན་མི་རུང་བས་ན་འདི་ནི་འགལ་ཉིད་མ་ཡིན་ནོ་ཞེས་རྟག་ན། འགལ་བར་སྒྲུབ་པ་ནི་དེ་ནི་ཞེས་བྱ་བ་སྟེ། འདོད་པ་ལ་གནོད་པ་ནིའོ། ། བསྒྲུབ་པར་བྱ་བའི་མི་མཐུན་པའི་ཕྱོགས་ཞེས་བྱ་བ་ནི། མ་སྨྲས་པར་འདོད་པས་ཁྱབ་པའི་མི་མཐུན་པའི་ཕྱོགས་ཏེ། མ་སྨྲས་པ་ཡང་ཁྱད་པར་གྱི་བསྒྲུབ་བྱར་ཕ་རོལ་ཁས་ལེན་པའི་སྐབས་ཡིན་པའི་ཕྱིར་རོ། ། སློབ་དཔོན་ཆོས་མཆོག་འདོད་པ་ལ་གནོད་པ་བྱེད་པ་ཡང་འགལ་བར་མི་འགྱུར་ཏེ། འགལ་བ་དེ་ནི་བསྒྲུབ་པར་བྱ་བའི་མི་མཐུན་པའི་ཕྱོགས་ཉིད་ལ་འཇུག་པས་ཞེས་འཆད་པ་ནི་སྐབས་དང་མི་འགྲིགས་ཏེ།

འདོད་པ་བསྒྲུབ་བྱར་ཁས་ལེན་པ་ལ་འདི་བརྗོད་པའི་ཕྱིར་དང༌། དེ་ལ་ཡང་འདོད་པ་ལ་གནོད་པ་འགལ་བ་ཉིད་དགག་པར་མི་ནུས་པའི་ཕྱིར་རོ། ། དེ་ནི་ཞེས་བྱ་བ་ལ་སོགས་པའི་འཐད་པ་ཡང་ཕྱིན་ཅི་ལོག་ཏུ་སྣང་བའི་ཕྱིར་རོ། ། གཉིས་པ་དང་བཅས་པའི་སྦྱོར་བ་ལ། བུམ་པ་ནི། བུམ་པའི་འཇིག་རྟེན་ཕ་རོལ་ནས་མ་འོངས་པའི་སྐྱེས་བུ་གང་རུང་གིས་གཉིས་པ་དང་བཅས་པ་ཡིན་ཏེ། ཨུཏྤལ་མ་ཡིན་པའི་ཕྱིར། རྩིག་པ་བཞིན་ནོ་ཞེས་བྱ་བ་འདྀའི། གཉིས་པ་དང་བཅས་པའི་དོན་ཅི་ཡིན། འབྲེལ་བ་ཡིན་ན་ནི། ཐ་དད་པ་ལ་རྒྱུ་འབྲས་ལས་གཞན་པའི་འབྲེལ་བ་མེད་ལ༑བུམ་པ་སྐྱེས་བུའི་རྒྱུ་ཅན་ནམ། འབྲས་བུ་ཅན་དུ་སྒྲུབ་ན་ཡང་དམ་བཅའ་ལ་མངོན་སུམ་གྱིས་གནོད་དོ། ། རྫ་མཁན་ལ་སོགས་པ་བུམ་པའི་རྒྱུ་ཡིན་ཡང་དེ་ལས་གཞན་པའི་སྐྱེས་བུ་འཇིག་རྟེན་ཕ་རོལ་ནས་མ་འོངས་པར་སྒྲུབ་པ་ན། ཕན་ཚུན་མེད་ན་མེད་པ་མ་ཡིན་པར་མངོན་སུམ་གྱིས་མཐོང་བས་གནོད་པ་ཡིན་ནོ། ། དེས་ན་དཔེ་རྩིག་པ་ཡང་བུམ་པ་དང་འབྲེལ་བ་དང་སྐྱེས་བུ་དང་འབྲེལ་བ་མེད་པར་མངོན་སུམ་དུ་མཐོང་བས་བསྒྲུབ་བྱ་མ་ཚང་བ་ཡིན་ནོ། ། དེས་ན་ཤིན་ཏུ་གསལ་བའི་ཉེས་པ་དམ་བཅའ་བ་མངོན་སུམ་གྱི་གསལ་བ་དང༌། དཔེ་བསྒྲུབ་བྱས་སྟོང་པ་མི་བརྗོད་པར་བཏང་སྙོམས་སུ་ཅི་སྟེ་འཇོག་ཅེ་ན༑ དེ་ལྟར་ནི་བརྗོད་པར་མི་ནུས་ཏེ། གཉིས་པ་དང་བཅས་པའི་དོན་ནི་ལྷན་ཅིག་ཚད་མ་གཅིག་གིས་གཞལ་བར་བྱ་བ་ཡིན་པས། དེ་ལྟར་ཡིན་པ་མངོན་སུམ་གྱིས་མ་གནོད་པའི་ཕྱིར་རོ། ། དེས་ན་སྤྱིར་མ་གྲུབ་པ་དང༌། ཁྱད་པར་གཅིག་ལ་དམ་བཅས་པ་བསལ་བ་དང༌། ཁྱད་པར་ཅིག་ཤོས་དཔེ་ལ་རྗེས་སུ་འགྲོ་བ་མ་གྲུབ་པར་བརྗོད་པ་ཡིན་ནོ། ། སྒྲ་དང་བུམ་པའི་ཁྱད་པར་གྱིས་རྟོག་ན་ཞེས་བྱ་བ་ནི། སྒྲའི་མི་རྟག་པ་དང་བུམ་པའི་མི་རྟག་པ་གཉིས་ལ་ཁྱད་པར་སོ་སོར་བརྟགས་ན། རྗེས་སུ་འགྲོ་བ་མེད་པ་དང༌། འགལ་བའི་སྐྱོན་དུ་འགྱུར་རོ། ། འོན་ཏེ་སྤྱིར་བསྒྲུབ་བྱར་འདོད་ན། འདིར་སྤྱི་ཉིད་བསྒྲུབ་པར་བྱ་བ་ཡིན་ནོ་ཞེས་བྱ་བའི་དོན་ཏོ།

། ལན་གྱི་དོན་ནི་ཁོ་བོ་ཅག་ལ་ནི་ཁྱད་པར་ལ་མ་རེག་པར་ཡང་དུས་གཞན་དུ་རྗེས་སུ་འགྲོ་བ་དང་བྲལ་བ་ཙམ་མི་རྟག་པའི་རང་བཞིན། སྤྱི་བློའི་འགྱུར་བ་ཡིན་ཏེ། དེས་ན་དེ་གཏན་ཚིགས་ཡོད་པའི་ཁྱབ་བྱེད་དུ་བཤད་པར་ནུས་སོ། ། འདིར་ནི་ཁྱད་པར་ལ་མ་རེག་པར་ལུས་དང་བུམ་པ་གང་རུང་ཞེས་བྱ་བའི་སྤྱི་བློ་ལ་མི་གནས་པས། ཇི་ལྟར་ཨུཏྤལ་མ་ཡིན་པའི་ཁྱབ་བྱེད་དུ་རྟོགས་པར་ནུས། ཁྱད་པར་ཉིད་གང་རུང་གི་བློས་བཟུང་ན་ཡང་རྗེས་སུ་འགྲོ་བ་མེད་པས་ཇི་ལྟར་ཁྱབ་བྱེད་དུ་རྟོགས་ཞེས་བྱ་བའོ། ། གལ་ཏེ་གཉིས་ཀ་མ་ཡིན་པ་ལས་ལྡོག་པ་ཙམ་ནི་ཁྱད་པར་གཉིས་མ་བཟུང་བར་རྟོགས་པར་ནུས་པ་མ་ཡིན་ནམ། དེས་ན་སྤྱི་དེའི་ཟླ་ཅན་དུ་སྒྲུབ་པས་འདི་ཡང་སྐྱོན་ཇི་སྐད་བརྗོད་པ་མེད་དོ་ཞེ་ན། གཉིས་ཀ་མ་ཡིན་པ་ལ་ལྡོག་ཅེས་བྱ་བས་ནི་གཉིས་ཀ་མ་ཡིན་པ་བཀག་པ་ཡིན་ནོ། ། དེ་ལ་དགག་བྱ་གཉིས་ཀ་མ་ཡིན་པ་དེ། ཅི་དེ་གཉིས་མེད་པར་བཀག་པའམ། མ་ཡིན་པར་བཀག་པ་ཞིག་ཡིན། དང་པོ་ལྟར་ན་དེ་གཉིས་མེད་པ་བཀག་པ་ནི་དེ་གཉིས་ཉིད་ཡིན་ཏེ། དངོས་པོ་མེད་པ་བཀག་པ་ནི་བསྒྲུབ་པ་ཡིན་པའི་ཕྱིར་ཏེ། བཀག་པ་འགོག་པར་བྱེད་པ་ནི། ། བསྒྲུབ་པ་ལས་གཞན་ཅི་འདྲ་ཞིག། ཅེས་བྱ་བའི་རིགས་པས་སོ། ། མ་ཡིན་པ་འགོག་ན་ཡང༌། དེ་གཉིས་ལས་གཞན་སྣམ་བུ་བཀག་པ་ཉིད་གཉིས་ཀ་མ་ཡིན་པ་བཀག་པའི་དོན་དུ་འགྱུར་རོ། ། དེས་ན་གཉིས་ཀ་མ་ཡིན་པ་ལས་ལྡོག་པའི་ཟླ་ཅན་ཞེས་བྱ་བ་ཡང༌། ཀ་བའི་ཟླ་ཅན་གྱི་དོན་དུ་འགྱུར་བས་གྲུབ་པ་ལ་སྒྲུབ་བོ། ། འོན་ཏེ་དེ་མ་ཡིན་པའི་དངོས་པོ་མཐའ་དག་བཀག་པ་ལ་འདོད་ན། རི་བོང་གི་རྭ་ལ་སོགས་པ་མེད་པར་ཚད་མས་གཞལ་བའི་ཟླ་ཅན་དུ་སྒྲུབ་པར་འགྱུར་བས་དེ་ལྟ་ན་ཡང་གྲུབ་པ་ལ་སྒྲུབ་བོ། ། དེས་ན་གཉིས་ཀ་མ་ཡིན་པ་ལས་ལྡོག་པ་ཞེས་བྱ་བ་འདི། དེ་གཉིས་ལས་གཞན་པའི་དངོས་པོ་མེད་པར་བཀག་པ་ཡིན་ན་གྲུབ་པ་ལ་སྒྲུབ་བོ། ། དེ་གཉིས་མེད་པ་ཙམ་མེད་པར་བཀག་པ་ཡིན་ན་མེད་བཀག་ཏུ་མི་རུང་སྟེ་སྒྲུབ་པ་ཡིན་པས་སོ།

། དེ་གཉིས་ལས་གཞན་པའི་དངོས་པོ་མ་ཡིན་པར་བཀག་པ་ཡིན་ན་ཡང་དེ་གཉིས་ཁོ་ན་སྟེ། དགག་པ་གཉིས་ནི་རྣལ་མའི་དོན་ཡིན་པས་སོ། ། དེ་གཉིས་མེད་པ་ཙམ་མ་ཡིན་པར་བཀག་པ་ཡིན་ན་ཡང་སྔ་མ་ལྟར་དེ་གཉིས་ཉིད་ཡིན་ནོ། ། དེས་ན་སྒྲུབ་པའི་སྤྱི་མ་གྲུབ་པ་ལ་དགག་པའི་སྤྱི་ཡང་མ་གྲུབ་བོ། ། གཉིས་ཁོ་ན་ལ་མ་ངེས་པ་གཞལ་བྱ་ལ་སོགས་པ་གཞན་དང་ཐུན་མོང་བའི་སྤྱི་ནི་གྲུབ་ཀྱང་སྐབས་ཀྱི་དོན་སྒྲུབ་པ་ལ་མི་མཁོ་བས་གྲུབ་པ་སྒྲུབ་པ་ཁོ་ནའོ། ། རྒོལ་བ་རང་ཉིད་ཀྱི་འདོད་པས་བསྒྲུབ་བྱར་བཟུང་བ་དེ་བསྒྲུབ་བྱའི་མཚན་ཉིད་ཡིན་པ་ན། སྒྲུབ་བྱེད་མ་གྲུབ་པ་ནི་བསྒྲུབ་བྱར་མི་ཐལ་ཏེ། རང་ཉིད་ཀྱིས་འདོད་པས་བསྒྲུབ་བྱར་བཟུང་བ་མེད་པའི་ཕྱིར་རོ། ། དེས་ན་ཁོ་ནའི་སྒྲ་དོན་མེད་དོ་ཞེས་དོགས་པ་བསུ་ནས། འདིར་རང་ཉིད་དང་འདོད་པའི་སྒྲ་དག་གིས་ཞེས་གསུངས་སོ། ། ཀུན་ལས་བཏུས་པའི་གཞུང་འདིར་ཐལ་བར་འགྱུར་བས་དེ་བཅད་པའི་ཕྱིར་ཁོ་ན་བཤད་པ་ཡིན་ནོ་ཞེས་འབྲེལ་ཏེ། ངེས་པར་བཟུང་བའི་དོན་རྟོགས་ཀྱང་ཞེས་བྱ་བ་ནི་བྱེད་པ་དང་ལྡན་པའི་མཐའ་ཅན་དང་མ་འབྲེལ་ནའོ། ། ད་ལྟ་ནི་བསྟན་བྱ་ཞེས་བྱ་བ་བྱེད་ལྡན་གྱི་མཐའ་ཅན་དང་འབྲེལ་བས་དོན་མི་རྟོགས་པས་ཁོ་ནའི་སྒྲ་སྨོས་སོ། ། རང་ཉིད་དང་འདོད་པས། བྱེད་ལྡན་དང་མ་འབྲེལ་ན་ཁོ་ནའི་དོན་རྟོགས་ལ། འབྲེལ་ན་མི་རྟོགས་པ་ཉིད་ཅི་ལྟར་ཞེ་ན། སློབ་དཔོན་ཆོས་མཆོག་ན་རེ། བྱེད་པ་དང་ལྡན་པའི་མཐའ་ཅན་མེད་ན་ནི་རང་ཉིད་ཀྱིས་འདོད་པས་བསྒྲུབ་བྱར་བཟུང་བ་ཞེས་བྱ་བ་ད་ལྟར་འདོད་ཟིན་པར་རྟོགས་ལ། གཏན་ཚིགས་དང་དཔེ་མ་གྲུབ་པ་ནི། ད་ལྟ་རང་གི་འདོད་པས་བསྒྲུབ་བྱར་བཟུང་ཟིན་པ་མ་ཡིན་པས་དེ་གཉིས་ཁོ་ནས་འགོག་གོ །བསྟན་བྱ་བ་ཞེས་བྱ་བ་དང་འབྲེལ་ན་ནི་བསྟན་པ་འབྱུང་བར་འགྱུར་བར་མི་འགལ་བ་ལྟར། དེའི་ཁྱད་པར་འདོད་པ་ཡང་འབྱུང་བར་འགྱུར་བ་ལ་ཐལ་བས། སྒྲུབ་བྱེད་མ་གྲུབ་པ་དམ་བཅའ་བར་ཐལ་ཏེ། ད་ལྟར་བསྒྲུབ་བྱར་མི་འདོད་ཀྱང༌།

མ་འོངས་པ་ན་བསྒྲུབ་བྱར་འདོད་པར་འགྱུར་བའི་ཕྱིར་རོ། ། གལ་ཏེ་འདོ་པའི་སྒྲ་ལ་ནེ་ཥྟའི་རྐྱེན་བཞག་པ་ནི་ད་ལྟར་བརྗོད་པས་ན་མ་འོངས་པ་འགོག་གོ་ཞེ་ན། འདིར་ནི་ཞེས་གསུངས་ཏེ་ཀུན་ལས་བཏུས་པ་འདིར་ནི་འདོད་པའི་སྐད་ཀྱི་བྱིངས་ཨེ་ཤ་ལ། ནེ་ཥྟའི་རྐྱེན། ཀྟ་ཡན་ལག་མ་ཡིན་ཏེ། མ་འོངས་པ་འགོག་པའི་ཐབས་མ་ཡིན་ནོ། ། འདོད་པར་འགྱུར་བ་ནི་ཁྱད་པར་བརྗོད་པས་གཙོ་བོ་མ་ཡིན་ལ༑ བསྟན་བྱ་བརྗོད་པ་ནི་ཁྱད་པར་ཅན་བརྗོད་པས་གཙོ་བོ་ཡིན་ནོ། ། དེས་ན་གཙོ་བོའི་དབང་གིས་གཙོ་བོ་མ་ཡིན་པ་ཡང་མ་འོངས་པ་བརྗོད་པར་ཐལ་ཏེ། དཔེར་ན་ལྷ་བྱིན་སང་འདིར་ཕྱིན་ཟིན་པར་འགྱུར་རོ་ཞེས་བྱ་བ་བཞིན་ནོ། ། འོ་ན་རིགས་པའི་སྒོའི་དམ་བཅའ་བ་ནི་བསྒྲུབ་བྱ་ཉིད་དུ་འདོད་པའོ་ཞེས་བྱ་བ་དེར་ཡང་ཁོ་ན་ལ་ལྟོས་པར་ཐལ་ལོ་ཞེ་ན། འདོད་པའི་ཚིག་ལ་ནི་ཞེས་བྱ་བ་སྨོས་ཏེ། དེར་ནི་གཙོ་བོའི་སྒྲ་འབྱུང་བར་འགྱུར་བ་བརྗོད་པ་དང་མ་འབྲེལ་བའི་ཕྱིར་རོ་ཞེས་འཆད་དོ།

 ། འདིའི་བསྡུས་པའི་དོན་ནི་ཁོ་ན་མེད་པ་འདོད་པར་འགྱུར་བ་ད་ལྟ་མི་འདོད་པའི་དུས་སུ་དམ་བཅའ་བར་ཐལ་ལ། ཁོ་ན་ཡོད་པས་དེ་འགོག་གོ་ཞེས་བྱ་བ་ཡིན་ནོ། ། འདི་ནི་མི་འཐད་དོ། ། དེ་ལྟར་ན་ནི་ཉེས་པ་གསུམ་སྤང་དཀའ་སྟེ། འདོད་པར་འགྱུར་བ་དགག་པ་ཁོ་ནའི་སྒྲ་མི་དགོས་པ་དང༌། མི་ནུས་པ་དང༌། ནུས་ན་ཧ་ཅང་ཐལ་བའོ། ། དང་པོ་ནི་བརྗོད་བྱ་ཐ་དད་པའི་ཕྱིར། འདོད་པའི་སྒྲ་བསྟན་བྱ་དང་འབྲེལ་ཀྱང་མ་འོངས་པ་བརྗོད་པར་མི་ཐལ་ཏེ། དཔེར་ན་ད་ལྟ་ཡོད་པ་ནི་ཕྱིས་ཤེས་པར་བྱ་བ་ཡིན་ནོ་ཞེས་དངོས་པོའི་རང་བཞིན་གཅིག་གི་ཆོས་གཉིས་སམ། འོ་མར་གྲུབ་ཟིན་པ་ནི། ཞོར་འགྱུར་རོ་ཞེས་རྒྱུན་གཅིག་ལ་གནས་པའི་དོན་གཉིས་སམ། ས་གཞི་འདིས་བསྐྱེད་པར་བྱ་བའི་མྱུ་གུ་ནི་འབྱུང་བར་འགྱུར་བ་ཡིན་ནོ་ཞེས་ཐ་དད་པའི་དོན་གཉིས་བརྗོད་པའི་སྒྲ་བརྗོད་བྱ་ཐ་དད་པས་གཙོ་བོ་བརྗོད་པ་མ་འོངས་པ་ལ་འགྱུར་ཡང་ཁྱད་པར་གྱི་བརྗོད་བྱ་དེ་ལྟ་མ་ཡིན་པ་བཞིན་ནོ། ། ལྷ་བྱིན་འདིར་ཕྱིན་ཟིན་པར་འགྱུར་རོ་ཞེས་བྱ་བར་ནི། རྐྱེན་གཉིས་བརྗོད་བྱ་གཅིག་ལ་འཇུག་པའི་ཕྱིར་ཏེ། ཕྱིན་ཟིན་པའི་རྐྱེན་ཅན་གྱི་བརྗོད་བྱ་ཉིད་མ་འོངས་པ་བརྗོད་པ། འགྱུར་རོའི་སྒྲས་ཡུལ་དུ་བྱས་པའི་ཕྱིར་དོན་དང་དཔེ་མི་འདྲའོ། ། དེས་ན་འདོད་པ་མ་འོངས་པར་མི་ཐལ་བས། དེ་ལྡོག་པའི་ཕྱིར་ཁོ་ནའི་སྒྲ་མི་དགོས་སོ། ། གཉིས་པ་ནི་དོན་གཞན་ལ་འཇུག་པའི་ཁྱད་པར་ཅན་བརྗོད་པ་མ་འོངས་པ་ལ་འཇུག་པས། དེའི་ཁྱད་པར་བརྗོད་པ་མ་འོངས་པ་ལ་ཐལ་ན་ནི། འདོད་པ་བཞིན་དུ་ཁོ་ན་ཡང་མ་འོངས་པ་ན་ཁོ་ནར་འགྱུར་བ་ལ་ཐལ་བས། ད་ལྟར་མི་འདོད་པ་མ་འོངས་པ་ན་འདོད་པར་འགྱུར་བ། ད་ལྟར་དམ་བཅའ་བ་ཡིན་པ་འགོག་པར་མི་ནུས་སོ། ། གལ་ཏེ་དུས་གཅིག་ཏུ་བསྒྲུབ་བྱ་དང་སྒྲུབ་བྱེད་གཉིས་ཀར་བསྟན་པ་ནི་མི་སྲིད་དོ། ། དེས་ན་མ་འོངས་པ་ན་བསྒྲུབ་བྱ་ཁོ་ནར་བསྟན་པ་ཞེས་བྱ་བས། མ་འོངས་པ་ན་སྒྲུབ་བྱེད་དུ་བསྟན་པ་འགོག་ན་ནི།

ཁོ་ནའི་སྒྲས་དོན་མེད་དེ་མ་བསྟན་ཀྱང་རྟོགས་པའི་ཕྱིར་རོ། ཁོ་ནའི་སྒྲ་ལྷག་པ་བྱས་པས་ནི་དུས་གཞན་དུ་བསྒྲུབ་བྱ་ལས་གཞན་དུ་བསྟན་པ་ཡང་འགོག་པ་ཡིན་པས་མ་འོངས་པ་ལས་གཞན་ད་ལྟར་སྒྲུབ་བྱེད་དུ་བསྟན་པ་འགོག་པར་འགྲུབ་པའི་ཕྱིར། སྒྲུབ་བྱེད་མ་གྲུབ་པར་འགོག་ནུས་སོ་སྙམ་ན། མ་ཡིན་ཏེ། མ་འོངས་པ་ལ་ངེས་པར་བཟུང་ཡང་དོན་ཡོད་པའི་ཕྱིར་ཏེ། དུས་གཅིག་ཏུ་གཉིས་ཀར་སྟོན་པ་སྲིད་པའི་ཕྱིར་དང༌། མི་སྲིད་ཀྱང་མ་འོངས་པ་ཉིད་དུས་ཐ་དད་ཡོད་པའི་ཕྱིར་ཏེ། དེ་ལྟ་མ་ཡིན་ན་མ་འོངས་པ་ལ་རྒྱུ་འབྲས་མེད་པར་ཐལ་བའི་ཕྱིར་རོ། ། དེའི་ཕྱིར་འདོད་པ་དང་འདྲ་བར་ཁོ་ན་ཡང་མ་འོངས་པ་ལ་འཇུག་པས་སྒྲུབ་བྱེད་མ་གྲུབ་པ་འགོག་མི་ནུས་སོ། ། གསུམ་པ་ནི་ནུས་པར་ཁས་བླངས་ཀྱང་ཧང་ཅང་ཐལ་བར་འགྱུར་རོ། ། འདི་ལྟར་ཁོ་ནའི་སྒྲས་ནི་ད་ལྟར་དང་དུས་གཞན་གཉིས་ཀར་བསྒྲུབ་བྱར་བསྟན་པ་དེ་དམ་བཅའ་བ་ཡིན་གྱི། དུས་གཉིས་ཀ་མ་ཁྱབ་པར་བསྒྲུབ་བྱར་བསྟན་པ་དེ་ནི་མ་ཡིན་ནོ་ཞེས་རྟག་ཏུ་བསྒྲུབ་བྱར་བསྟན་པར་བསྒྲུབས་པའི་སྒོ་ནས་མ་འོངས་པ་ན་སྒྲུབ་པར་བསྟན་ཀྱང་ད་ལྟར་སྒྲུབ་བྱེད་དུ་བསྟན་པ་དེ་ད་ལྟར་དམ་བཅའ་བར་ཐལ་བ་འགོག་པ་ཡིན་ཏེ། དུས་གཉིས་ཀ་ཁྱབ་པ་བསྒྲུབ་བྱར་མ་བསྟན་པའི་ཕྱིར་རོ། ། དེ་ལྟར་ཡིན་ན་རྐྱེན་གྱི་བྲག་གིས་ཐ་དད་པས་ད་ལྟ་བྱས་པ་བསྒྲུབས་ནས་མ་འོངས་པ་ན་མི་རྟག་པའི་སྒྲུབ་བྱེད་དུ་བསྟན་པ་དེ་ཡང༌། ད་ལྟ་ཉིད་དམ་བཅའ་བ་མ་ཡིན་པར་ཐལ་ཏེ། ད་ལྟའི་དུས་འབའ་ཞིག་ཏུ་བསྒྲུབ་བྱར་བསྟན་ཀྱང་མ་འོངས་པའི་དུས་ལ་ཁྱབ་པའི་བསྒྲུབ་བྱར་བསྟན་པ་མེད་པས། བསྒྲུབ་པར་བྱ་བ་ཁོ་ནར་བསྟན་པ་ཞེས་བྱ་བ་ངེས་པར་བཟུང་བའི་དོན་མེད་པའི་ཕྱིར་རོ། ། དེའི་ཕྱིར་བྱེད་ལྡན་དང་མ་འབྲེལ་ན་རང་ཉིད་དང་འདོད་པའི་སྒྲས་ངེས་གཟུང་གི་དོན་རྟོགས་ལ་འབྲེལ་ན་མི་རྟོགས་པ་ཇི་ལྟར་ཞེས་བྱ་བ་འདི་ལ་འདི་ལྟར་བཤད་པར་བྱའོ། ། དེ་ལ་ངེས་གཟུང་གི་དོན་གང་ཡིན་ཞེ་ན།

བསྟན་བྱ་བ་ཞེས་བྱ་བས་དངོས་སུ་མཚོན་བྱ་བསྟན་པར་འོས་པའི་ཐ་སྙད་དུ་བྱ་བ་གཙོར་བསྟན་ཀྱང༌། དེའི་རྒྱུ་མཚན་སྟོན་པའི་བྱེད་པས་བསྒྲུབ་བྱར་བཟུང་བ་དོན་གྱིས་འཕངས་སོ། ། དེས་ན་རང་གི་ངོ་བོར་ཞེས་བྱ་བ་ནི་ཡོངས་སུ་བཟུང་བ་ཞེས་བྱ་བ་དང་འབྲེལ་བས། བསྒྲུབ་བྱར་བཟུང་བ་ཞེས་བྱ་བའི་དོན་ཏོ། ། དེ་ལྟར་ན་སྒྲུབ་བྱེད་མ་གྲུབ་པ་ཡང་བསྒྲུབ་བྱར་བཟུང་བ་ནི་ཡིན་ཏེ། བྱས་པའི་ཕྱིར་མི་རྟག་གོ་ཞེས་རྣམ་པར་རིག་བྱེད་ཀྱིས་བསྒྲུབ་བྱེད་དུ་བཟུང་བའི་དུས་ཉིད་ན་མངོན་པར་གསལ་བར་སྨྲས་པ་འདི་ལ། བྱས་པ་ནི་ད་ལྟར་མ་གྲུབ་མོད་ཀྱི། རེ་ཞིག་རྟགས་སུ་བཀོད་དེ། འདི་ལ་མ་གྲུབ་པ་བརྗོད་པའི་ཚེ་རྐྱེན་གྱི་བྱེ་བྲག་གིས་ཐ་དད་པས་བསྒྲུབ་པར་བྱའོ་སྙམ་དུ་བསམས་པ་ན། དེའི་ཚེ་ཉིད་མ་གྲུབ་པར་ཡང་འདོད་ལ། སྒྲུབ་བྱེད་ཀྱི་ཡུལ་དུ་ཡང་རྣམ་པར་བརྟགས་པ་ཡིན་ནོ། ། དེས་ན་བསམས་པས་དེའི་ཚེ་ཉིད་བསྒྲུབ་བྱར་བཟུང་ལ། ལུས་ངག་གི་རྣམ་པར་རིག་བྱེད་ཀྱིས་སྒྲུབ་བྱེད་དུ་ཡང་བཟུང་བས་ན། གཉིས་ཀ་བཟུང་བ་ཡིན་ནོ། ། བསྒྲུབ་བྱར་བཟུང་བའི་ཆ་ནས་རང་གི་ངོ་བོར་བཟུང་བ་ཡིན་པས་ན། ངོ་བོར་ཞེས་བྱ་བ་ཙམ་མཚན་ཉིད་དུ་བརྗོད་ན་དེ་དང་འདྲ་བ་དམ་བཅའ་བར་ཐལ་བས་ཁོ་ནའི་སྒྲས་དེ་བཅད་དེ། རྣམ་པ་གཞན་དུ་ཡང་དེའི་ཚེ་ཉིད་བཟུང་བ་འགོག་པའི་ཕྱིར་རོ། ། ངེས་པར་བཟུང་བའི་དོན་དེ་ནི་བསྟན་བྱ་མེད་ན་རང་ཉིད་དང་འདོད་པས་རྟོགས་ཏེ། རང་ཉིད་ཀྱིས་འདོད་པ་ཞེས་བྱ་བས་ལུས་ངག་གི་རྣམ་པར་རེག་བྱེད་ཀྱིས་བཟུང་བ་ཡང་འགྲུབ་སྟེ། འདོད་པས་ཀུན་ནས་བསླངས་པས་བཟུང་བ་ཡང་འདོད་པས་བཟུང་བར་འདུས་པའི་ཕྱིར་རོ། ། བྱེད་པ་དང་ལྡན་པའི་མཐའ་ཅན་དང་འབྲེལ་ན་ནི་དེས་འདོད་པས་བཟུང་བ་ལས་ལུས་ངག་གི་རྣམ་པར་རིག་བྱེད་ཀྱིས་བཟུང་བ་ཐ་དད་པར་བསྟན་པར་འགྱུར་ལ། དེ་ལྟ་ན་ཡང་འདོད་པ་ད་ལྟ་བར་གྲུབ་ཀྱང་བསྟན་པ་འབྱུང་བར་འགྱུར་བ་ལ་ཐལ་བས་ལུས་ངག་གི་རྣམ་པར་རིག་བྱེད་ཀྱིས་མ་འོངས་པ་ན་བསྒྲུབ་བྱར་བསྟན་པ་དེ་ད་ལྟ་ཉིད་བསྒྲུབ་བྱར་འགྱུར་རོ།

། དེའི་ཕྱིར་ད་ལྟར་སྒྲུབ་བྱེད་དུ་བསྟན་པ་ཡང་དམ་བཅའ་བར་འགྱུར་རོ། ། འོ་ན་བསྟན་བྱ་སྨོས་པས་ཅི་བྱ་ཞེ་ན༑ མཚོན་བྱ་བརྗོད་པའི་ཕྱིར་ཏེ། འདྲ་བ་བརྗོད་པས་ཆོག་མོད། རྟོགས་པ་སྨོས་པས་ཅི་བྱ་ཞེས་ནི་བརྗོད་པར་མི་ནུས་པ་བཞིན་ནོ། ། གལ་ཏེ་བསམས་པའི་བདག་ཉིད་ཀྱི་སྟོན་བྱེད་ཀྱི་བྱེད་པས་ནི་དེའི་ཚེ་བསྒྲུབ་བྱར་བཟུང་ཡང༌། རྣམ་པར་རིག་བྱེད་ཀྱི་བདག་ཉིད་ཀྱིས་སྒྲུབ་བྱེད་དུ་བཟུང་བས་གཉིས་ཀའི་བདག་ཉིད་དུ་བཟུང་བ་དེ་བསྒྲུབ་པར་བྱ་བ་ཁོ་ནར་བཟུང་ཞེས་བྱ་བས་འགོག་ན། སྒྲུབ་བྱེད་མ་གྲུབ་པ་བསྒྲུབ་བྱར་བཏགས་ཀྱང་སྒྲུབ་བྱེད་དུ་བསྟན་པས་ན་ཁོ་ནས་གཅོད་པར་ལྟར། དང་པོ་རྐྱེན་གྱི་བྱེ་བྲག་གིས་ཐ་དད་པར་བྱས་པ་བསྒྲུབས་ཏེ། གྲུབ་པའི་འོག་ཏུ་མི་རྟག་པའི་གཏན་ཚིགས་སུ་དགོད་དོ་སྙམ་དུ་བསམ་པ་ན། སྔར་བྱས་པ་བསྒྲུབ་བྱར་བསྟན་ཀྱང་བསམས་པས་སྒྲུབ་བྱེད་དུ་ཡང་བཟུང་བའི་ཕྱིར། གཉིས་ཀའི་བདག་ཉིད་དུ་བཟུང་བར་འགྱུར་ལ། དེས་ན་དེ་ཡང་ཁོ་ནས་བཅད་པས་སྔར་གྱི་དུས་སུ་ཡང་བསྒྲུབ་བྱ་མ་ཡིན་པར་ཐལ་ལོ་ཞེ་ན། མི་འགྱུར་ཏེ། དུས་ཅིག་ཅར་བསམ་པ་དང༌། རྣམ་པར་རིག་བྱེད་ཀྱིས་གཉིས་ཀར་བཟུང་བ་མེད་པའི་ཕྱིར་རོ། ། བྱས་པ་བསྒྲུབ་བྱར་བཟུང་བ་ན་མ་གྲུབ་པར་སེམས་ལ། སྒྲུབ་བྱེད་ནི་གྲུབ་པ་ཡིན་པས་དེའི་ཚེ་ཉིད་སྒྲུབ་བྱེད་དུ་གནས་པར་ནི་བསམ་པས་མ་བཟུང་ངོ༌། ། དེས་ན་བྱས་པ་བསྒྲུབ་བྱར་རྣམ་པར་རིག་བྱེད་ཀྱིས་བསྟན་པའི་ཚཻ། མ་གྲུབ་དང༌། རྐྱེན་གྱི་བྱེ་བྲག་གིས་ཐ་དད་པའི་སྒྲུབ་བྱེད་ཀྱི་ནུས་པའི་ཡུལ་དུ་ཡང་སེམས་པས་ན། བསམས་པས་ཀྱང་བསྒྲུབ་བྱར་བཟུང་བ་ཡིན་པས། སྒྲུབ་བྱེད་དུ་དེའི་ཚེ་འདོད་པ་ནི་འགལ་ལོ། ། དུས་གཞན་དུ་སྒྲུབ་བྱེད་དུ་བཟུང་བའི་ཚེ་ནི་བསྒྲུབ་བྱ་མ་ཡིན་པར་འདོད་པ་ཁོ་ནའོ། ། སྒྲུབ་བྱེད་མ་གྲུབ་པ་ནི་དེ་ལྟ་མ་ཡིན་ཏེ། སྒྲུབ་བྱེད་དུ་རྣམ་པར་རིག་བྱེད་ཀྱིས་བསྟན་པ་ན་མ་གྲུབ་པ་ཡང་འདོད་པས་དེའི་ཚེ་ཉིད་བསྒྲུབ་བྱའི་མཚན་ཉིད་དང་ལྡན་པར་བསམ་པས་བཟུང་བའི་ཕྱིར་རོ།

། དེས་ན་དུས་གཅིག་ཁོ་ནར་གཉིས་ཀར་འདུག་པ་དེ་ཉིད་ངེས་བཟུང་གིས་འགོག་གི དེའི་ཚེ་གཅིག་ཏུ་ངེས་པ་ནི་མ་ཡིན་པས་མི་འདྲའོ། ། དེའི་ཕྱིར་སློབ་དཔོན་ཆོས་མཆོག་ན་རེ། དེའི་ཚེ་བསྒྲུབ་བྱར་མ་བསམས་པའི་སྒྲུབ་བྱེད་མ་གྲུབ་པ་དེ། ཁོ་ནས་མི་འགོག་པར་ཐལ་ལོ་ཞེས་ཟེར་བ་ནི་འདོད་པ་ཡིན་ཏེ། དེ་འདྲ་བའི་འདོད་པའི་ཚིག་ཉིད་ཀྱིས་བཀག་ཟིན་པའི་ཕྱིར་ངེས་བཟུང་ལ་མི་ལྟོས་པས་སོ། ། མི་འདོད་པ་དང་འདྲ་བའི་འདོད་པ་ཡང་བསྒྲུབ་པར་བྱ་བ་མ་ཡིན་པར་བསྟན་པས་ནི། དེ་ཕྱོགས་ཡིན་པར་བསམས་ནས་སུན་འབྱིན་པའི་ཕྱིར་རྒོལ་བ་ཚར་བཅད་པའི་གནས་སུ་བསྟན་པ་ཡིན་ལ། སྐབས་སུ་གཏོགས་པ་མ་ཡིན་པ་ཕྱོགས་སུ་བྱེད་པ་བཀག་པས་ནི། དེའི་ཕྱོགས་སུ་བྱེད་པའི་རྒོལ་བ་མ་འབྲེལ་བ་བརྗོད་པར་བསྟན་པ་ཡིན་ནོ། ། གཏན་ཚིགས་ཐེ་ཚོམ་ལ་བརྗོད་ཕྱིར། །བསལ་བ་གཏན་ཚིགས་རྟེན་མ་ཡིན། ། ཞེས་བྱ་བ་ལ༑ བསལ་བ་ཞེས་བྱ་བ་ནི་ཚད་མས་ཕྱིན་ཅི་ལོག་ཏུ་ངེས་པར་བྱས་པ་སྟེ་དེ་ནི་ཆོས་ཅན་ནོ། །ཕྱོགས་མ་ཡིན་ཏེ་ཞེས་བྱ་བ་ནི་བསྒྲུབ་པར་བྱ་བ་ཁོ་ནས་དབྱུང་ངོ༌། ། གཏན་ཚིགས་ཀྱི་རྟེན་མ་ཡིན་པའི་ཕྱིར་ཞེས་བྱ་བའི་ཕྱོགས་ཆོས་ཀྱང་ཁོ་ནས་དབྱུང་ངོ༌། ། གལ་ཏེ་ཕྱོགས་ཆོས་དེ་མ་གྲུབ་བོ་སྙམ་ན། བསལ་བའི་ནི་གཏན་ཚིགས་ཀྱི་རྟེན་མ་ཡིན་ཏེ། ཐེ་ཚོམ་གྱི་ཡུལ་མ་ཡིན་པའི་ཕྱིར་རོ་ཞེས་བྱ་བའི་གཏན་ཚིགས་གཉིས་པའི་ཁྱབ་པ་བརྗོད་པ་ནི། གཏན་ཚིགས་ཐེ་ཚོམ་ལ་བརྗོད་ཕྱིར་ཞེས་བྱ་བ་སྟེ། གཏན་ཚིགས་ཀྱི་རྟེན་ལ་ནི་ཐེ་ཚོམ་གྱི་ཡུལ་གྱིས་ཁྱབ་བོ་ཞེས་བྱ་བའི་དོན་ནོ། ། དེས་ན་བསལ་བ་ནི་ཐེ་ཚོམ་ཆད་པ་ཡིན་ནོ་ཞེས་ཉེ་བར་གཏོད་པ་དོན་གྱིས་བལྟའོ། ། དེ་སྐད་དུ་ཡང༌། གང་དུ་ལྔ་པས་བསྒྲུབ་བྱ་ཡི། ། མི་མཐུན་ཕྱོགས་ལ་མི་འཁྲུལ་བ། ། སྟོན་པ་དེར་ནི་དཔེ་ཡིན་ཏེ། ། གཏན་ཚིགས་ཉེར་གཏོད་བདག་ཉིད་ལས། ། ཞེས་བཤད་ དོ། ། འདི་ཉིད་རྣམ་པར་འགྲེལ་པ་ན། དང་པོ་རྩ་བའི་གཏན་ཚིགས་སྒྲུབ་པ་དང༌།

དེའི་ཁྱབ་པ་བསྟན་པ་དང༌། འཇུག་བསྡུ་བའོ། ། དང་པོ་ནི་བསལ་བ་ནི། ཟླ་བོའི་ཚད་མའི་རྟེན་མ་ཡིན་ཏེ་ཞེས་འབྲེལ་ཏེ། དེའི་གཏན་ཚིགས་ལྡོག་པ་ལ་ཚད་མ་ཞུགས་པའི་ཕྱིར་ཞེས་བྱ་བའོ། ། གཏན་ཚིགས་གཉིས་པ་འདི་ཉིད་མ་གྲུབ་པ་སྤོང་བ་ནི། བསལ་བ་ནི་ཚད་མ་དག་གིས་ལྡོག་པ་ཡིན་པས་ཞེས་ཡང་སྦྱར་བ་སྟེ། དེས་ན་ལྡོག་པ་ལ་ཚད་མར་ཞུགས་པར་ཁས་བླང་ངོ༌། ། འོ་ན་ལྡོག་པ་ལ་ཚད་མར་ཞུགས་ཀྱང་ཟླ་བོའི་ཚད་མ་ཚད་མའི་རྟེན་ཡིན་པ་ཅི་འགལ་སྙམ་ན། གཏན་ཚིགས་གཉིས་པ་འདི་ཉིད་ཀྱི་མ་ངེས་པ་སྤོང་བ་ནི། འགལ་བ་དག་ནི་ཞེས་བྱ་བའོ། ། འོ་ན་གཏན་ཚིགས་ཀྱི་རྟེན་མ་ཡིན་ཡང་ཕྱོགས་ཡིན་པ་ཅི་འགལ་སྙམ་ན། གཏན་ཚིགས་སྔ་མའི་ཁྱབ་པ་སྟོན་པ་ནི། ཡུལ་རབ་ཏུ་བསྟན་པའི་ཕྱིར་ཞེས་བྱ་བ་ནས་ཉིད་དོའི་བར་རོ། ། ཕྱིན་ཅི་ལོག་ཏུ་ངེས་པའི་བསལ་བ་ལ་གཏན་ཚིགས་ཀྱི་བྱེད་པའི་ཡུལ་ཕྱོགས་མ་ཡིན་པས་ཁྱབ་པ་ན། ཕྱོགས་ལ་ཐེ་ཚོམ་གྱི་ཡུལ་གྱིས་ཁྱབ་བོ་ཞེས་སྟོན་པ་ནི་དེའི་ཕྱིར་ཞེས་བྱ་བའོ། ། འདི་ལ་སློབ་དཔོན་ཆོས་མཆོག་ལྡོག་པ་ལ་ཚད་མ་ཞུགས་པའི་ཕྱིར་ཞེས་བྱ་བ་ནི་འགལ་བ་མི་འཁྲུལ་བས་མ་ངེས་སོ་སྙམ་དུ་དོགས་པ་ལ།བསལ་བ་ནི་ཚད་མ་དག་གི་ལྡོག་པ་ཡིན་པས་ཞེས་བྱ་བ་སྨོས་ཏེ། འགལ་བ་མི་འཁྲུལ་བ་ཚད་མ་མ་ཡིན་པས་དེའི་ཡུལ་ལ་ནི་ལྡོག་པ་ལ་ཚད་མ་ཞུགས་པ་མེད་པས་མ་ངེས་པ་མ་ཡིན་ནོ་ཞེས་འཆད་དོ། ། དེ་ནི་མ་འབྲེལ་ཏེ། འགལ་བ་མི་འཁྲུལ་བ་ཚད་མར་འདོད་ན་ནི་མ་ངེས་པ་མི་སྤོང་ལ། མི་འདོད་ན་ཡང་མ་ངེས་པར་དོགས་པ་ཉིད་མི་སྲིད་པའི་ཕྱིར་རོ། ། དེ་ལྟར་མངོན་སུམ་དོན་དང་ཞེས་བྱ་བས་མ་བསལ་བའི་མཚན་ཉིད་མདོར་བསྟན་པ་དང༌། གཏན་ཚིགས་ཐེ་ཚོམ་ལ་བརྗོད་ཕྱིར་ཞེས་བྱ་བས་བསལ་བ་ཕྱོགས་སུ་མི་རུང་བའི་འཐད་པ་ཡང་བརྗོད་ནས། བསལ་བའི་དབྱེ་བ་སྟོན་པ་ནི། རྗེས་སུ་དཔག་པའི་དབྱེ་བ་ཡིས། །གནོད་པ་དེ་ནི་རྣམ་བཞིར་བཤད། །ཅེས་བྱ་བའོ། ། འདིར་གནོད་པ་བྱེད་པ་ནི་ཕྱིན་ཅི་ལོག་ཏུ་སྒྲུབ་པར་བྱེད་པ་ཡིན་ལ༑

སྒྲུབ་པར་བྱེད་པ་ཡང་ཚད་མ་ལ་རག་ལས་སོ། ། ཚད་མ་ཡང་གཉིས་སུ་ངེས་སོ། ། དེས་ན་རང་གི་ཚིག་དང་གྲགས་པ་ཚད་མ་གཉིས་སུ་མ་འདུས་སམ་འདུས། དང་པོ་ལྟར་ན་ཚད་མ་བཞིར་ཐལ་ལོ། ། གཉིས་པ་ལྟར་ན་ཡང་གནོད་པ་ཡང་གཉིས་སུ་ཟད་པས་ཅི་ལྟར་བཞིར་འགྱུར་ཞེས་དོགས་པ་ལ། རྗེས་སུ་དཔག་པའི་དབྱེ་བར་བརྗོད་པས་མི་འགལ་བར་བྱས་སོ། ། གནོད་པ་གསུམ་རྗེས་སུ་དཔག་པར་བསྡུ་བ་ཡང་འདི་ལྟར་ཡིན་ཏེ། རྗེས་སུ་དཔག་པ་ནི་གཉིས་ཏེ་དོན་སྒྲུབ་པ་དང༌། ཐ་སྙད་སྒྲུབ་པའོ། ། དང་པོ་ཡང་གཉིས་ཏེ། དོན་དམ་པ་དང་ཁས་བླངས་པའོ། ། དང་པོ་ནི་དངོས་པོའི་སྟོབས་ཞུགས་ཡིན་ལ། གཉིས་པ་ནི་ཡིད་ཆེས་པའོ། ། ཐ་མ་ནི་གྲགས་པ་ཡིན་པས་རྣམ་པ་གསུམ་དུ་འགྱུར་རོ། ། གལ་ཏེ་རང་གི་ཚིག་ཁས་བླངས་པའི་རྗེས་སུ་དཔག་པ་ཡིན་ན། ཁས་བླངས་པའི་མངོན་སུམ་དུ་ཡང་ཅི་སྟེ་མི་འགྱུར་ཞེ་ན༑ འགྱུར་བ་ནི་སྲིད་དེ། དཔེར་ན་སྔོན་པོ་མངོན་སུམ་དུ་མཐོང་བ་ནི་སྔོན་པོ་མེད་པར་རྣམ་པར་མ་བཅད་པ་ཡིན་ནོ་ཞེས་བྱ་བ་ལྟ་བུའོ། ། དེ་ལྟ་མོད་ཀྱི་རང་གི་ཚིག་དང་འགལ་བ་ལ་ཁས་བླངས་པའི་རྗེས་སུ་དཔག་པས་གནོད་པ་ནི་ངེས་པ་ཡིན་ཏེ། ཐམས་ཅད་ལ་ཁྱབ་པའི་ཕྱིར་རོ། ། དེས་ན་རྗེས་སུ་དཔག་པ་དང་འགལ་བར་ཐ་སྙད་བྱས་ཏེ། དཔེར་ན་རྗེས་སུ་དཔག་པ་ལ་བཟུང་ཡུལ་ལ་འཁྲུལ་བ་ཉིད་ངེས་པས་དེར་ཐ་སྙད་བྱས་པ་བཞིན་ནོ། ། རང་གི་ཚིག་དང་འགལ་བ་ལ་ཁས་བླངས་པའི་མངོན་སུམ་གྱིས་གནོད་པ་ནི་གདོན་མི་ཟ་བར་འགྱུར་བ་མ་ཡིན་པས། དེས་ཐ་སྙད་མ་བྱས་ཏེ། དཔེར་ན་མངོན་སུམ་བཟུང་ཡུལ་ལ་འཁྲུལ་བ་སྲིད་ཀྱང༌། དེས་ཐ་སྙད་མ་བྱས་པ་བཞིན་ནོ། ། དེས་ན་རང་གི་ཚིག་རྗེས་སུ་དཔག་པར་བསྡུས་སོ། ། དེས་ན་རང་གི་ཚིག་དང་གྲགས་པ་རྗེས་སུ་དཔག་པར་འདུས་པས་ཚད་མ་བཞིར་མི་ཐལ་ ལོ། ། གནོད་བྱེད་བཞི་མེད་པ་ཡང་མ་ཡིན་ཏེ། རྗེས་སུ་དཔག་པར་འདུས་ཀྱང་ཐ་དད་དུ་བཞག་པའི་རྒྱུ་ཡོད་པའི་ཕྱིར་ཏེ། རང་གི་ཚིག་ནི་ཁས་བླངས་པའི་རྗེས་སུ་དཔག་པ་ཡིན་པས།

དངོས་པོ་སྟོབས་ཤུགས་ཉིད་ལས་ཐ་དད་པ་དང༌། གྲགས་པ་ནི་ཐ་སྙད་ཀྱི་ཡུལ་ཅན་ཡིན་པས། དོན་གྱི་ཡུལ་ཅན་དངོས་པོ་སྟོབས་ཤུགས་ལས་ཐ་དད་པའི་ཕྱིར་རོ། ། གལ་ཏེ་དེ་ལྟར་རང་གི་ཚིག་རྗེས་སུ་དཔག་པར་ཁས་བླངས་ཀྱང་དོན་ཕྱིན་ཅི་ལོག་ཏུ་སྒྲུབ་པར་མི་ནུས་ཏེ། ཧ་ཅང་ཐལ་བའི་ཕྱིར་རོ། ། དེ་ལྟར་ན་ནི་རང་གི་ཚིག་རྗེས་སུ་དཔག་པར་ཁས་བླངས་པས་དོན་ཐམས་ཅད་གྲུབ་པར་ཐལ་བའི་ཕྱིར་འདོད་པ་ཙམ་གྱིས་ཐམས་ཅད་སྒྲུབ་པར་ཐལ་ལོ། ། ཕྱིན་ཅི་ལོག་ཏུ་སྒྲུབ་པར་མི་ནུས་ན་ཡང་གནོད་བྱེད་དུ་ཇི་ལྟར་འགྱུར་ཞེ་ན། རང་གི་ཚིག་དང་འགལ་བ་ནི་དོན་དམ་པར་དངོས་པོའི་སྟོབས་ཤུགས་ཀྱི་ཚད་མས་གནོད་པ་ཉིད་ཡིན་ཏེ། དཔེར་ན་རྗེས་སུ་དཔག་པ་ཐམས་ཅད་ནི་ཚད་མ་ཡིན་ནོ་ཞེས་བྱ་བར་རྗེས་སུ་དཔག་པ་གཞལ་བྱ་སྒྲུབ་བྱེད་དང༌། དེ་འགོག་བྱེད་གཉིས་ཀ་ཕྱིན་ཅི་ལོག་ཏུ་དམ་བཅས་པ་ན༑ འགལ་བ་ཁས་བླངས་པ་ཡིན་ལ། དེ་ཡང་འགལ་བར་འཛིན་པའི་ཚད་མ་དངོས་པོའི་སྟོབས་ཤུགས་ཀྱིས་གནོད་པ་བཞིན་ནོ།

 ། འདིས་ཇི་ལྟར་འགལ་བའི་དོན་བསྡུས་པས་ཁས་བླངས་ཞེ་ན། རྗེས་སུ་དཔག་པ་ཐམས་ཅད་ཀྱི་ནང་དུ་ནི་རྗེས་སུ་དཔག་པའི་གཞལ་བྱ་འགོག་པ་དེ་ཉིད་ཀྱང་འདུས་པར་རང་ཉིད་ཀྱིས་ཁས་བླངས་པ་ཡིན་ནོ། ། ཚད་མ་མ་ཡིན་པའི་དོན་ཡང་གཞལ་བྱ་ལ་ཕྱིན་ཅི་ལོག་ཏུ་ཞུགས་པ་གཞལ་བྱ་ཡོད་པ་ལ་མེད་པར་འཛིན་པའམ། མེད་པ་ལ་ཡོད་པར་འཛིན་པའོ། །གཞལ་བྱ་ལ་ལོག་པར་འཛིན་པ་དེ་ཉིད་ནི་གཞལ་བྱ་མེད་པ་ཞེས་བྱའི། གཞལ་བྱ་དངོས་པོར་མ་གྲུབ་པ་ཙམ་ལ་ནི་མི་བྱ་སྟེ། དགག་པ་ངེས་པའི་རྗེས་དཔག་མཐའ་དག་དེ་ལྟར་ཐལ་བའི་ཕྱིར་རོ། ། ཚད་མའི་དོན་ཡང་གཞལ་བྱ་ལ་ཕྱིན་ཅི་མ་ལོག་པ་ཉིད་ཡིན་ལ། དེའང་གཞལ་བྱ་དང་ལྡན་པ་ཞེས་བརྗོད་པར་བྱ་བ་ཙམ་གྱི། དོན་དམ་པར་གཞལ་བྱ་དངོས་པོར་ཡོད་པ་ནི་མ་ཡིན་ནོ། ། དེས་ན་གཞལ་བྱ་སྒྲུབ་པའི་རྗེས་དཔག་གཞལ་བྱ་དང་ལྡན་ན། དེ་འགོག་པ་གཞལ་བྱ་དང་མི་ལྡན་ལ། འགོག་པ་ལྡན་ན་སྒྲུབ་པ་མི་ལྡན་པས། གཉིས་ཀ་ཚད་མར་དམ་བཅས་ན་ཡང་རང་གི་ཚིག་དང་འགལ་བ་ཡིན་ལ། དེ་བཞིན་དུ་སྒྲུབ་པ་གཞལ་བྱ་མེད་པ་ཡིན་ན། དགག་པ་གཞལ་བྱ་མེད་ན་ཡང་སྒྲུབ་པ་གཞལ་བྱ་ཅན་དུ་འགྱུར་བས། གཉིས་ཀ་ཚད་མ་ཡིན་པར་དམ་འཆའ་ན་རང་གི་ཚིག་དང་འགལ་བ་ཡིན་ཏེ དེ་གཉིས་ཀ་ཡང་ཕན་ཚུན་འགལ་བ་ཁས་བླངས་པ་ཡིན་ནོ། ། དེ་བཞིན་དུ་ངའི་མ་མོ་གཤམ་ཡིན་ནོ་ཞེས་བྱ་བ་ཡང༌། དུས་གཅིག་ཏུ་ཕན་ཚུན་འགལ་བ་ཁས་བླངས་པ་ཡིན་ནོ། །དེ་ལྟ་ཡིན་དང་སྔོན་པོ་ནི་སྔོན་པོ་མེད་པར་བཀག་པ་མ་སྤངས་སོ་ཞེས་བྱ་བ་དང༌། སྐད་ཅིག་མ་ནི་སྐད་ཅིག་གམ་མེད་པར་བཀག་པ་མ་སྤངས་སོ་ཞེས་བྱ་བ་དང༌། སྐད་ཅིག་མ་ནི་སྐད་ཅིག་གམ་མེད་པར་བཀག་པ་མ་སྤངས་སོ་ཡིན་ནོ་ཞེས་བྱ་བ་ཡང་རང་གི་ཚིག་དང་འགལ་བ་ཡིན་ལ། བུམ་པ་ནི་སྔོན་པོ་དང་སྔོན་པོ་མེད་པའི་གཉིས་ཀའི་རང་བཞིན་ཅན་མ་ཡིན་ནོ་ཞེས་བྱ་བ་ཡང་རང་གི་ཚིག་དང་འགལ་བ་ཡིན་ནོ། ། གཟུགས་ལ་སོགས་ལ་ནི་དོན་དམ་པར་ཡོད་པ་དང་མེད་པ་གཉིས་ཀ་མ་ཡིན་ནོ་ཞེས་བྱ་བ་ལ་སོགས་པ་ནི་རང་གི་ཚིག་དང་འགལ་བ་མ་ཡིན་ཏེ།

དེར་ནི་ཚད་མའི་འཇུག་པས་མེད་པ་ཉིད་དུ་ངེས་པའི་ཕྱིར་མེད་པ་བཀག་པ་མ་ཡིན་པས་སོ། ། གཉིས་ཀ་མ་ཡིན་ནོ་ཞེས་བྱ་བས་ནི་མེད་པ་རང་གི་ངོ་བོ་གྲུབ་པ་འགོག་པ་ཡིན་གྱི། གཟུགས་རང་གི་ངོ་བོར་མ་གྲུབ་པ་ཙམ་ནི་མི་འགོག་སྟེ། དེ་འགོག་པ་ནི་གཟུགས་ཉིད་ཡིན་པའི་ཕྱིར་རོ། ། མེད་པའི་མིང་གི་དོན་རང་གི་ངོ་བོར་གྲུབ་པ་དེ་ནི་ཡོད་པའི་རང་བཞིན་ཅན་ཡོད་པ་ཉིད་ཡིན་པས། དེ་བཀག་པ་ཡང་ཡོད་པ་བཀག་པ་ཡིན་གྱི། མེད་པ་བཀག་པ་ནི་མ་ཡིན་ནོ། ། གལ་ཏེ་གཉིས་ཀ་ཚད་མར་དམ་འཆའ་བ་རང་གི་ཚིག་དང་འགལ་བ་ཡིན་ན། འོ་ན་རྗེས་སུ་དཔག་པ་ཐམས་ཅད་ཚད་མ་ཡིན་ནོ་ཞེས་བྱ་བ་ཡང་རང་གི་ཚིག་དང་འགལ་བར་འགྱུར་རོ། ། ཞེ་ན། མི་འགྱུར་ཏེ། དེའི་ཚེ་རང་གི་ཚིག་དོན་དང་མེད་ན་མི་འབྱུང་བར་ཁས་བླངས་པས་སྒྲ་ལས་སྐྱེས་པ་རྗེས་དཔག་ཏུ་དོན་གྱིས་ཁས་བླངས་ཀྱང༌། དེའི་གཞལ་བྱ་དང་རྗེས་དཔག་གཞན་གྱི་གཞལ་བྱ་དང་གཅིག་པས། རྗེས་སུ་དཔག་པ་གཞན་དང་མི་མཐུན་པར་མི་སྒྲུབ་པའི་ཕྱིར། གཞལ་བྱ་གཅིག་ལ་འགལ་བར་འཛིན་པ་གཉིས་ཚད་མར་དམ་བཅས་པ་མེད་པའི་ཕྱིར་རོ། ། དེ་བཞིན་དུ་སྨྲ་བ་ཐམས་ཅད་དུ་བརྫུན་ཡིན་ནོ་ཞེས་བྱ་བ་ཡང་དོན་གཅིག་ལ་སྒྲུབ་པ་དང་དེ་འགོག་པའི་ཚིག་དམ་འཆའ་བ་དེ་གཉིས་ཀ་ཕྱིན་ཅི་ལོག་ཏུ་དམ་བཅས་པ་ཡིན་ལ། དེ་ཡང་ཕན་ཚུན་འགལ་བ་བསྡུས་པ་ཡིན་ནོ། ། ཕྱོགས་འདིས་རང་གི་ཚིག་དང་འགལ་བ་ཐམས་ཅད་ལ་ཕན་ཚུན་འགལ་བ་སྡུད་པར་རྟོགས་པར་བྱའོ། ། དེ་ལྟ་བུའི་འགལ་བ་དེ་འགོག་པ་ཡང་དངོས་པོའི་སྟོབས་ཞུགས་ཀྱི་ཚད་མ་འགལ་བ་གཏན་ལ་འབེབས་པར་བྱེད་པ་ཉིད་ཡིན་པས་དོན་དམ་པར་ཚད་མ་ཉིད་ཀྱིས་གནོད་པ་ཁོ་ནའོ། ། དེ་ནི་རྗེས་སུ་དཔག་པ་མཚན་ཉིད་པ་གཞན་དང༌། དེའི་གཞལ་བྱ་འགོག་པའི་ཤེས་པ་ཁས་བླངས་པའི་རྗེས་སུ་དཔག་པ་གཉིས་ཀ་རྗེས་སུ་དཔག་པ་ཐམས་ཅད་དུ་བསྡུས་ནས་ཚད་མ་ཉིད་བཀག་ན། གཅིག་བཀག་པ་གཉིས་པ་བསྒྲུབས་པའི་རང་བཞིན་ཡིན་པས་གཞན་ཚད་མ་ཉིད་བཀག་པས་དེ་བསྒྲུབས་ལ༑

དེ་ཉིད་བཀག་པས་ཡང་བཀག་པའི་ཕྱིར་རམ། དེ་བཀག་པས་གཞན་བསྒྲུབས་ལ། གཞན་ཉིད་བཀག་པས་ཡང་བཀག་པའི་ཕྱིར་འགལ་བ་བསྡུས་པ་དམ་བཅས་པར་བརྗོད་པའོ། ། ཡང་ན་རྗེས་སུ་དཔག་པ་ཐམས་ཅད་ཀྱི་ནང་དུ་འདི་ཉིད་འདུས་པས་ཀུན་གྱི་གཞལ་བྱ་བཀག་པ་ན། འདིའི་གཞལ་བྱ་བཀག་པ་ཡང་འདུས་ལ། དེ་འདིའི་གཞལ་བྱ་བརྗོད་པས་ནི་འདིའི་གཞལ་བྱ་མེད་པ་ཉིད་འདིའི་གཞལ་བྱར་བསྟན་པས་ཕན་ཚུན་འགལ་བ་བསྡུས་པ་ཡིན་ཏེ། འདིའི་གཞལ་བྱ་བཀག་པ་ཉིད་མ་བཀག་པ་ཡིན་པ་ནི་དངོས་འགལ་བརྗོད་པ་ཡིན་ནོ་གལ་ཏེ་ཕན་ཚུན་འགལ་བ་དམ་འཆའ་བ་རང་གི་ཚིག་དང་འགལ་བ་ཡིན་ན། འོ་ན་དམ་བཅའ་བའི་དོན་འགལ་བ་དེ་ལ་དངོས་པོའི་ཚད་མས་གནོད་མ་གནོད་པ་ཉིད་ཀྱིས། བསལ་བར་གྲུབ་པའི་ཕྱིར། ཁས་བླངས་པའི་རྗེས་སུ་དཔག་པར་བསྡུས་པ་དོན་མེད་དེ། མ་བསྡུས་ཀྱང་དངོས་པོའི་ཚད་མ་ཉིད་གནོད་བྱེད་དུ་གནས་པའི་ཕྱིར་རོ། ། འོན་ཏེ་འགལ་བའི་དོན་དངོས་པོའི་ཚད་མས་མ་གནོད་ན། མེད་པར་མ་ངེས་པས་དམ་བཅའ་བའི་སྐྱོན་མ་ཡིན་ཏེ། ཁས་བླངས་པའི་རྗེས་སུ་དཔག་པར་འདུས་ཀྱང་དེས་གནོད་པར་མི་ནུས་པའི་ཕྱིར་རོ། ། དེས་ན་མི་དགོས་པ་དང་མི་ནུས་པས། འདི་ལ་ཁས་བླངས་པའི་རྗེས་དཔག་གི་རང་བཞིན་དུ་སྒྲུབ་པ་ནི་དོན་མེད་དོ་ཞེ་ན། འདི་ནི་སློབ་དཔོན་གྱིས་གཞན་གྱི་ལུགས་ལ་ལྟོས་ཏེ་ཁས་བླངས་པའི་རྗེས་དཔག་གི་མཚན་ཉིད་དུ་བསྡུས་པར་ཟད་དེ། རིགས་པས་དཔྱད་ན་ནི་འདི་དེར་བསྡུས་པ་དོན་མེད་པ་བདེར་བར་བདག་ཅག་ཀྱང་རྟོག་གོ ། གལ་ཏེ་རང་གི་ཚིག་དང་འགལ་བ་ཁས་བླངས་པའི་ཚད་མས་གསལ་བ་ནི་མ་ཡིན་གྱི། དོན་དམ་པའི་ཚད་མ་ཉིད་ཀྱིས་བསལ་ན། མངོན་སུམ་དང་རྗེས་དཔག་གིས་བསལ་བ་ལས་ཐ་དད་དུ་བཞག་པའི་རྒྱུ་ཅི་ཡིན་ཞེ་ན། བསྒྲུབ་བྱའི་ཆོས་ཅན་དེ་ཉིད་ལ༑ ༑ཚད་མ་ཞུགས་ལ་ལྟོས་མེད་པར། ། སྒྲ་དོན་ངེས་པ་ཙམ་ཉིད་ནི། ། བཀག་པ་གྲུབ་ཕྱིར་གཞན་དུ་བཤད། ། གཞི་གཞན་ལ་ནི་སྔོན་ཞུགས་པའི། ། གཞན་རིག་མངོན་སུམ་རྗེས་དཔག་གམ།

། སྒྲ་དོན་ངེས་རྟོགས་རྣམ་པ་ཅན། ། རང་རིག་ཉིད་ཀྱིས་འདི་འགོག་གོ ། མངོམ་སུམ་གྱིས་གནོད་པ་ནི་གཞི་གང་ལ་དམ་བཅས་པའི་ཆོས་ཅན་དེ་ལ། དམ་བཅས་པ་འགོག་པའི་མངོན་སུམ་ཞུགས་པས་བསལ་བ་ཡིན་ལ། རྗེས་སུ་དཔག་པས་བསལ་བ་ཡང་གཞི་གང་ལ་དམ་བཅས་པའི་བསྒྲུབ་བྱའི་ཆོས་ཅན་དེ་ལ། དམ་བཅས་པའི་དོན་འགོག་པའི་རྗེས་སུ་དཔག་པ་ཞུགས་པས་བསལ་བ་ཡིན་ནོ། ། རང་གིས་ཚིག་བསལ་བ་ནི་གཞི་གང་ལ་གནོད་བྱའི་དམ་བཅའ་བ་ཞུགས་པའི་གཞི་དེ་ལ་ཚད་མ་ཞུགས་པ་ལ་མ་ལྟོས་པར། དམ་བཅའ་བརྗོད་པའི་སྒྲའི་དོན་རྟོགས་པ་ཙམ་ན། དམ་བཅའ་བའི་དོན་འགོག་པའི་ཚད་མ་ཞུགས་པས་གནོད་པ་གྲུབ་པ་དེ་ཡིན་ནོ། ། གལ་ཏེ་ཆོས་ཅན་གང་ལ་གནོད་བྱའི་དོན་གྱི་དམ་བཅའ་བ་ཞུགས་པ་དེ་ལ་དེ་འགོག་པའི་ཚད་མ་མ་ཞུགས་ན། གཞི་གཞན་ལ་ཞུགས་པའི་ཚད་མས་གཞི་དེས་བསྒྲུབ་བྱའི་དོན་ཅི་ལྟར་འགོག་སྟེ་ཧ་ཅང་ཐལ་བའི་ཕྱིར་རོ། ། དེ་ལྟ་ན་ནི་མངོན་སུམ་དུ་གྱུར་པའི་ཆོས་ཅན་ལ་བསྒྲུབ་བྱའི་ཆོས་གནོད་པས་ལྐོག་ཏུ་གྱུརད་པ་ལ་ཡང་གནོད་པར་ཐལ་ལོ། ། གཞི་གཏན་མེད་པར་ཡང་ཚད་མ་འཇུག་པ་མི་སྲིད་པས་འདིར་དམ་བཅའ་ཚད་མས་མ་གནོད་པར་འགྱུར་རོ་ཞེ་ན། གནོད་པར་བྱ་བའི་དོན་ནི་གཉིས་ཏེ། གཞི་ངེས་པ་ལ་འགལ་བ་དང༌། ཐམས་ཅད་དུ་འགལ་བའོ། ། དང་པོ་ནི་སྔོན་པོ་ལྟ་བུ་སྟེ། སེར་པོ་ལ་སོགས་པའི་རང་བཞིན་ཅན་ཉིད་ལ་འགལ་གྱི་གཞན་ལ་ནི་མ་ཡིན་པ་བཞིན་ནོ། ། གཉིས་པ་ནི་མི་རྟག་པ་དང་མི་རྟག་པ་མེད་པ་ཉིད་གཉིས་ཀ་ཡིན་པའམ། གཉིས་ཀ་མ་ཡིན་པ་ལྟ་བུ་སྟེ། མཚན་ཉིད་སྲིད་པ་འགལ་བའོ། ། དེ་ལ་དང་པོ་ནི་གཞི་གཅིག་ལ་ཞུགས་པའི་ཚད་མས་གཞི་དེར་བཀག་ཀྱང་གཞན་དུ་བསལ་བ་མ་ཡིན་ནོ། ། གཉིས་པ་ནི་གཞི་ངེས་པ་གཅིག་ལ་ཞུགས་པའི་ཚད་མས་དེ་འདྲ་བའི་མཚན་ཉིད་སྲིད་པ་བཀག་ན་ཚད་མ་དེས་ཡུལ་དུ་མ་བྱས་པའི་ཆོས་ཅན་གཞན་ལ་དེ་ཡོད་པ་ལ་ཡང་གནོད་པས། གནོད་བྱའི་ཆོས་ཅན་དེ་ལ་ཚད་མ་འཇུག་པ་ལ་མི་ལྟོས་སོ། ། དེས་ན་གཞི་གཞན་ལ་ཞུགས་པའི་མངོན་སུམ་དང་རྗེས་སུ་དཔག་པའི་ཕྱི་རོལ་གྱི་ཡུལ་ཅན་གྱིས་དེར་འཇུག་པ་ལ་མི་ལྟོས་པར་སྒྲའི་དོན་པོ་ཙམ་ན་འགལ་བར་རྟོགས་སོ།

། ཡང་ན་དེའི་ཚེ་ཉིད་སྐྱེས་པ་སྒྲའི་དོན་རྟོགས་པའི་བློས་མི་རྟག་པ་ཉིད་ཀྱི་རྣམ་པ་ཡུལ་དུ་བྱེད་པ་ནི་རྟག་པའི་རྣམ་པས་དབེན་པ་མ་ཡིན་པར་མི་ནུས་པ་དང༌། རྟག་པའི་རྣམ་པ་ཡང་མི་རྟག་པའི་རྣམ་པ་ཉིད་རྣམ་པར་བཅད་ནས་ཡུལ་དུ་བྱ་བར་རང་རིག་པའི་མངོན་སུམ་ལས་ངེས་པར་འགལ་བ་རྟོགས་སོ། ། དེས་ན་དམ་བཅའ་བའི་ཆོས་ཅན་ལ་ཚད་མ་གཉིས་མ་ཞུགས་པར་ཚད་མ་གཞན་གྱིས་གནོད་པར་བྱ་བ་ནི་རང་གི་ཚིག་དང་འགལ་བ་ཡིན་པས་མངོན་སུམ་དང་རྗེས་དཔག་གིས་བསལ་བ་གཉིས་ལས་ཐ་དད་དོ། ། གལ་ཏེ་ཁས་བླངས་པའི་ཚད་མ་གནོད་བྱེད་མ་ཡིན་ཏེ། དེ་ནི་གཞན་གྱི་ལུགས་རྗེས་སུ་བརྗོད་པ་ཙམ་ཡིན་ལ། འོན་ཀྱང་གནོད་བྱེད་ནི་འགལ་བར་འཛིན་པའི་ཚད་མ་དངོས་པོའི་སྟོབས་ཀྱིས་ཞུགས་པ་ཉིད་ཡིན་ན། འོ་ན་རང་གི་ཚིག་ནི་གེགས་བྱེད་པ་ཙམ་ཡིན་གྱི། གནོད་བྱེད་མ་ཡིན་པར་སློབ་དཔོན་གྱིས་བཤད་པ་ཇི་ལྟར་ཞེ་ན། ཉེས་པ་དེ་ཡང་མེད་དེ། ཕན་ཚུན་འགལ་བའི་ཆོས་གཉིས་ཚོགས་པ་དངོས་པོ་བའི་ཚད་མས་གནོད་ཀྱང༌། གང་རུང་གཅིག་ཡོད་པར་ངེས་པ་ལ་གཉིས་པ་དམ་བཅའ་བའི་དོན་དུ་བརྗོད་པས་གེགས་བྱེད་པ་ཡིན་པས་དེ་ལྟར་བཤད་དོ། ། དེ་ཡང་ཆོས་གཅིག་ལ་ཚད་མས་ངེས་པའི་གེགས་ནི་མ་ཡིན་ཏེ། དེ་ལ་ཚད་མ་ཞུགས་ན་ལྡོག་པའི་ཆོས་དམ་བཅས་པས། དེ་ངེས་པ་ལྡོག་པར་ནུས་པ་དང༌། མ་ཞུགས་ན་རང་བཞིན་གྱིས་ངེས་པ་མེད་པས་གེགས་བྱ་མི་དགོས་པའི་ཕྱིར་རོ། ། འོན་ཀྱང་ཚིག་ཚད་མར་ཁས་བླངས་ན་ངེས་པ་སྐྱེ་བའི་གེགས་ཡིན་ཏེ། ཚིག་དེ་འདོད་པའི་ཆོས་ལ་ཚད་མར་ཁས་བླངས་ན་ལྡོག་པའི་ཆོས་ལ་ཡང་དེ་ལྟར་ཐལ་བས་འགལ་བའི་ཕྱིར་དང༌། ལྡོག་པ་ལ་ཡང་ཡིད་ཆེས་པའི་རྒྱུར་མ་བྱས་པ་ན་དེ་ཉིད་ཚད་མར་ཁས་བླངས་པ་ཉིད་དོར་བར་ཐལ་བའི་ཕྱིར་རོ།། དེས་ན་ལྡོག་པའི་ཆོས་དམ་བཅའ་བར་བཟུང་བ་ནི་ངག་དེར་ཚད་མར་ཁས་ལེན་པའི་གེགས་ཡིན་པས། དེ་ཚད་མར་ཁས་བླངས་པ་སྔོན་དུ་འགྲོ་བ་ཅན་གྱི་ངེས་པ་འཇུག་པའི་ཡང་གེགས་ཡིན་པའི་ཕྱིར་རྒྱུ་མཚན་དེ་ཙམ་གྱི་གེགས་སུ་བརྗོད་པར་ཟད་དོ།

། དེ་ཁོ་ན་ནི་འདོད་པའི་ཆོས་ལ་ཚད་མས་ངེས་པའི་གེགས་མ་ཡིན་པས་ཚད་མ་སྲིད་པ་ཡིན་པ་ཡིན་ནོ། ། དེ་ལྟར་ན་ཡང་གཉིས་ཀ་ཚོགས་པའི་དོན་ཁས་བླངས་པ་ལ་གནོད་པའི་ཕྱིར། དངོས་པོ་ཕྱིན་ཅི་ལོག་ཏུ་མ་བསྒྲུབས་ཀྱང༌། སྐྱེས་བུ་སྨྲ་བ་ལ་མི་མཁས་པས་སྨྲ་བ་པོའི་སྐྱོན་དུ་རྣམ་པར་གཞག་ལ། ཆོས་ཅན་དེ་ལ་ཚད་མ་ཞུགས་ན་ནི་ལྡོག་པའི་ཆོས་མེད་པ་གྲུབ་པས་དངོས་པོ་གཞན་དུ་འགྲུབ་པའི་ཕྱིར་འདིར་ཡང་ཆ་དེ་ཙམ་གྱིས་མངོན་སུམ་དང་རྗེས་དཔག་གིས་བསལ་བ་ནི་དངོས་པོའི་སྐྱོན་བསྒྲུབས་པ་ལས་ཡིན་ནོ་ཞེས་བརྗོད་དོ། ། ལྡོག་པའི་ཆོས་དམ་བཅས་པས་འདོད་པའི་ཆོས་ལ་ལུང་ཚད་མར་ཁས་བླངས་པའི་གེགས་ཡིན་ལ། དེ་ན་དེ་སྔོན་དུ་འགྲོ་བའི་ངེས་པའི་གེགས་ཡིན་པའི་དོན་འདི་ཉིད་ནི། འོག་ནས་ཚད་མ་མ་ཡིན་པར་གེགས་བྱེད་པར་ཇི་ལྟར་འགྱུར་ཞེ་ན། དེ་ཉིད་ཀྱི་ཕྱིར་སྟོབས་མཚུངས་པས་སོ་ཞེས་གཅིག་ལ་ཚད་མར་ཁས་ལེན་ན་གཉིས་པ་ལ་ཡང་ཁས་བླངས་པར་འགལ་བར་ཐལ་ལ། དེས་ན་གཉིས་ཀ་ལ་ཚད་མ་ཉིད་ཉམས་པས་ཚད་མར་ཁས་ལེན་པའི་གེགས་སུ་བརྗོད་པ་ཡིན་ནོ། ། དེ་ཁོ་ནར་དངོས་པོ་ཕྱིན་ཅི་ལོག་ཏུ་མ་བསྒྲུབས་ཀྱང་གཉིས་ཚོགས་པ་ལ་གནོད་པའི་ཚད་མ་གཞན་ཞུགས་པས་སྐྱེས་བུའི་སྐྱོན་གྲུབ་པ་ཉིད་ཀྱང༌། འོག་ནས་དམ་བཅའ་བའི་ཚིག་གིས་ནི་ཞེས་བྱ་བ་ནས་གཅིག་ལ་འགལ་བ་ཉེ་བར་བསྡུས་ན་ཡང་སྲིད་པ་མ་ཡིན་ནོའི་བར་གྱིས་ནི། འགལ་བ་བསྡུས་པའི་དོན་ལ་ཚད་མ་གཞན་གྱིས་གནོད་པ་བརྗོད་པ་དང༌། གཞན་གྱི་དོན་གྱི་རྗེས་སུ་དཔག་པར་ནི་ཞེས་བྱ་བ་ནས་ཀླན་ཀར་འགྱུར་བའི་ཕྱིར་རོའི་བར་གྱིས་དངོས་པོའི་སྐྱོན་མ་བསྒྲུབས་པ་དང༌། སྐྱེས་བུའི་སྐྱོན་གྲུབ་པ་བརྗོད་པས་བསྟན་པ་ཡིན་ནོ། ། དེ་ལྟ་ན་གནོད་པའི་དབྱེ་བ་རྣམ་པ་གསུམ་གྱིས་བཤད་པ་ཡིན་ཏེ། རྗེས་སུ་དཔག་པ་ཉིད་རྣམ་པ་གསུམ་དུ་དབྱེ་བའི་རྒྱུ་མཚན་གཞན་གྱི་ལུགས་ཀྱིས་བརྗོད་པ་ནི། དངོས་པོའི་སྟོབས་ཤུགས་ལས་ཐ་དད་པའི་ཕྱིར་རོ་ཡན་ཆད་ཀྱིས་སོ།།

དེ་ལ་ཧ་ཅང་ཐལ་བ་སྤང་བའི་སྒོ་ནས་གནོད་བྱེད་ཀྱི་དེ་ཁོ་ན་བདག་རང་གི་ལུགས་ཀྱིས་བརྗོད་པ་ནི་གལ་ཏེ་དེ་ལྟར་ནས་དངོས་འགལ་བརྗོད་པ་ཡིན་ནོའི་བར་གྱིས་སོ། ། གསུམ་པ་ནི་རང་གི་ལུགས་ཀྱིས་གནོད་བྱེད་ཀྱི་དེ་ཁོ་ན་བསྟན་པ་ལ་རྩོད་པ་སྤང་བའོ། ། འདི་ལ་ཡང་གསུམ་སྟེ། ཁས་བླངས་ཀྱི་རྗེས་དཔག་ཏུ་བསྡུ་བ་དོན་མེད་པར་ཐལ་བའི་ལན་ནི་གལ་ཏེ་ཕན་ཚུན་ནས་བདག་ཅག་ཀྱང་རྟོག་གོའི་བར་གྱིས་ཁས་བླངས་པའི་རྗེས་དཔག་ཏུ་བསྡུས་པ་རང་གི་འདོད་པ་མ་ཡིན་པར་བསྟན་པ་དང༌། གལ་ཏེ་རང་གི་ཚིག་དང་འགལ་བར་ཁས་བླངས་པའི་ཚད་མས་བསལ་བ་ནི་མ་ཡིན་གྱི་ཡན་ཆད་ཀྱིས་ཁས་བླངས་པའི་རྗེས་དཔག་ཏུ་མི་བསྡུས་པ་ལ་ཐ་དད་དུ་བཞག་པའི་རྒྱུ་མེད་པར་ཐལ་བ་སྤང་བ་དང༌། གལ་ཏེ་ཁས་བླངས་པའི་ཚད་མ་གནོད་བྱེད་མ་ཡིན་ཏེ་ནས་བཟུང་བ་ཡན་ཆད་ཀྱིས་ཁས་བླངས་པའི་རྗེས་དཔག་ཏུ་མི་བསྡུས་པ་ལ་གེགས་ཙམ་དུ་གསུངས་པ་དང་འགལ་བ་སྤང་བའོ། ། དེས་ན་གནོད་བྱེད་ཀྱི་རབ་ཏུ་དབྱེ་བའི་བཤད་པའི་བསྡུས་དོན་ནོ། ། དེ་ལྟར་མ་བསལ་བའི་མཚན་ཉིད་མདོར་བསྟན་པ་དང༌། བསལ་བ་ཕྱོགས་སུ་མི་རུང་བའི་འཐད་པ་དང༌། བསལ་བའི་རབ་ཏུ་དབྱེ་བ་བསྟན་ནས། ད་ནི་བསལ་བ་སོ་སོའི་མཚན་ཉིད་འཆད་དོ། ། དེ་ལས་དང་པོ་ཁས་བླངས་པ་དང་འགལ་བ་ལ་གཉིས་ཏེ། ལུང་དང་རང་གི་ཚིག་ཐ་དད་པ་དང༌། ཐ་མི་དད་པའི་ལུགས་སོ། ། དང་པོ་ཐུན་མོང་གི་མཚན་ཉིད་འཆད་པ་ནི་བདག་གམ་གཞན་ཞེས་བྱ་བའོ། ། དེ་ལྟ་བུའི་དོན་གྱིས་དངོས་པོ་ཞེས་བྱ་བ་ནི་དཔེར་ན་རྗེས་སུ་དཔག་པ་ཚད་མ་མ་ཡིན་ཞེས་བྱ་བ་ལ། སྔར་བཤད་པ་ལྟར་གཞལ་བྱ་དེ་ཉིད་བཀག་པ་དང་སྒྲུབ་པའི་དོན་གཉིས་པོའམ། ངའི་མ་མོ་གཤམ་ཞེས་བྱ་བ་ལ་བུ་སྐྱེད་པའི་ནུས་པ་བཀག་པ་དང་མ་བཀག་པ་འགལ་བའི་དོན་གཉིས་པོ་ལྟ་བུ་སྟེ། ཚིག་གཅིག་པོ་དེ་ནི་དོན་གཉིས་ཀའི་འབྲས་བུ་ཁས་བླངས་སོ། ། དེས་ན་གཅིག་བསྒྲུབས་པ་ན་གཉིས་པ་སྒྲུབ་པའི་རྗེས་དཔག་སྟེ། རྟགས་སམ་ཚད་མ་ཉིད་ཀྱིས་གནོད་དོ།

། གཅིག་ཏུ་བཤད་པ་མི་འགལ་བ་ནི། དེའི་ཕྱིར་ཞེས་ལ་སོགས་པས་སྟོན་ཏོ། ། འདི་ལ་གཉིས་ཏེ། མཚན་ཉིད་གཅིག་ཏུ་བཤད་པ་མི་འགལ་བ་དང༌། དཔེར་བརྗོད་གཅིག་ཏུ་བརྗོད་པ་ནི་མི་འགལ་བའོ། ། དང་པོ་ལ་གཅིག་ཏུ་བརྗོད་པའི་རྒྱུ་མཚན་བརྗོད་པ་ནི་གཅིག་ཏུ་བརྗོད་དོའི་བར་ཡིན་ལ། དགོས་པའི་སྐབས་ཀྱི་ནས་མཛད་དོའི་བར་རོ། ། གཉིས་པ་དེ་ཉིད་ཀྱི་ཕྱིར་ནས་ཞེས་བྱ་བ་ཡིན་ནོའི་བར་རོ། ། འདིར་རང་གི་ཚིག་དང་འགལ་བ་ལ་གསལ་བའི་དཔེར་བརྗོད་པ་ཡིན་ལ་ཞེས་བྱ་བ་ནི། རང་གི་ཚིག་དང་འགལ་བ་ལ་ལྟོས་ཏེ། མཚན་ཉིད་ཀྱིས་ཁྱབ་པའི་དཔེར་བརྗོད་པ་ཡིན་པའོ། ། འདི་ལྟར་གཞལ་བྱའི་དོན་མེད་པར་དམ་འཆའ་བ་ན་གདོན་མི་ཟ་བར་དམ་འཆའ་བའི་ཚིག་དེ་ཉིད་ཀྱིས་དོན་ཡོད་པར་ཁས་བླང་བར་བྱ་བ་ཡིན་པས། གནོད་བྱེད་རང་གི་ཚིག་ཚད་མར་ཁས་བླངས་ཀྱི། བསྟན་ཆོས་གཞལ་བྱ་དང་ལྡན་པར་ནི་ཁས་མ་བླངས་པས། གནོད་བྱེད་བསྟན་ཆོས་ཚད་མར་མ་གྲུབ་པའི་ཕྱིར་བསྟན་བཅོས་དང་འགལ་བའི་མཚན་ཉིད་ནི་དཔེར་བརྗོད་འདི་ལ་མེད་དོ།

 ། ལུང་ལ་ནི་འདི་ཕྱོགས་ཙམ་ཞིག་བསྟན་པ་ཡིན་ནོ་ཞེས་བྱ་བ་ནི་ལུང་དང་འགལ་བའི་མཚན་ཉིད་ཀྱང་འདིས་མཚོན་ནུས་པས་སོ། ། ལུང་དང་འགལ་བའི་གསལ་བའི་དཔེར་བརྗོད་པ་ནི་འདི་ལ་ཞེས་བྱ་བའོ། །ཆོས་ནི་ཚེ་ཕྱི་མ་བདེ་བར་སྐྱེད་པའི་རྒྱུ་མཚན་མ་ཡིན་ནོ་ཞེས་བརྗོད་པ་ན། ཆོས་ཞེས་བྱ་བའི་ལས་ཀྱི་ནུས་པ་སྒྲུབ་པ་ལ་ལུང་ཚད་མར་ཁས་བླངས་དགོས་ཏེ། དེ་ལྟ་མ་ཡིན་ན་དེའི་ཆོས་ཅན་བདེ་བ་མི་སྐྱེད་པ་སྒྲུབ་པར་མི་ནུས་པའི་ཕྱིར་རོ། ། དེས་ན་བདེ་བ་མི་སྐྱེད་པར་སྒྲུབ་པར་འདོད་པས་བསྟན་ཆོས་ཚད་མར་ཁས་བླངས་ལ། དེ་བླངས་པས་རང་གི་དམ་བཅའ་ལ་གནོད་པའི་ཕྱིར་གནོད་བྱེད་གདོན་མི་ཟ་བར་ཚད་མར་ཁས་བླངས་པའི་ལུང་གིས་གནོད་པའོ། ། དེ་ལྟར་གཅིག་ཏུ་བརྗོད་པ་མི་འགལ་བར་བསྟན་ནས། གསུམ་པ་ཕན་ཚུན་གྱི་ཁྱད་པར་རྣམ་པར་འཇོག་གོ ། འདི་ལ་གསུམ་སྟེ། ཁས་བླངས་པའི་གནོད་བྱེད་དུ་བསྟན་པ་དང༌། རང་གི་ཚིག་གེགས་བྱེད་ཙམ་ཡིན་པ་དང༌། ཁས་བླངས་པའི་ལུང་གནོད་བྱེད་དུ་བསྒྲུབ་པའོ། ། དང་པོ་ལ་ལྔ་སྟེ། ཆོས་ནས་དགོས་སོའི་བར་གྱིས་ཡུལ་གྱི་ཁྱད་པར་ལ་ཁས་བླངས་པ་གནོད་བྱེད་དུ་བསྟན་པ་ནི་དང་པོའོ། ། ད་ནི་ནས་ཞེ་ནའི་བར་གྱིས་རྩོད་པ་དགོད་པ་དང༌། མ་མཐོང་བ་ནས་ཕྱིར་རོའི་བར་གྱི་གནོད་བྱེད་ཀྱི་ལུང་ཁས་མ་བླངས་པས་མི་འགལ་བ་དང༌། ཁྲུས་ཀྱི་ནས་བཞིན་ནོའི་བར་གྱིས་ལུང་དེ་ཁས་བླངས་ཀྱང་མི་འགལ་བ་དང༌། དེ་ཉིད་ཀྱི་ཕྱིར་ནས་བཟུང་བར་བྱ་བ་ཡིན་ནོའི་བར་གྱིས་ལུང་གི་དོན་དཔྱོད་པའི་ཐབས་བསྟན་པ་བཞི་གཅིག་ཏུ་བྱས་པས། ཡུལ་གྱི་ཁྱད་པར་ལ་ལུང་ཚད་མར་ཁས་བླངས་པ་ལ་བརྒལ་བ་སྤང་བ་ནི་གཉིས་པའོ། ། དེ་ལ་མི་བརྟེན་པའི་ནས་བཀག་ཟིན་ཏོའི་བར་གྱིས། ཡུལ་གཞན་ལ་གནོད་བྱེད་ཡིན་པ་དགག་པ་ནི་གསུམ་པའོ། །དེའི་ཕྱིར་ཁས་བླངས་ནས་དཔྱོད་པ་དག་ལ་སྐྱོན་འདིར་འགྱུར་རོ་ཞེས་བྱ་བའི་ཚིག་གཅིག་གིས། དོན་གྱི་མཇུག་བསྡུ་བའི་བཞི་པའོ། ། དེའི་ཕྱིར་ནས་དོན་མེད་པར་འགྱུར་རོའི་བར་གྱིས་ཐ་དད་དུ་བཤད་པའི་དགོས་པ་བསྟན་ལྔ་པ་སྟེ།

དེས་ནི་ལུང་གནོད་བྱེད་དུ་བསྟན་པའོ། ། རང་གི་ཚིག་ཅེས་བྱ་བ་ནས་ཡིན་ནོའི་བར་གྱིས་ནི་རང་གི་ཚིག་གེགས་བྱེད་པ་ཙམ་དུ་བསྟན་ཏོ། ། ཚད་མ་མ་ཡིན་པ་ནས་གནོད་པར་བྱེད་པ་ཡིན་ནོའི་བར་གྱིས་ནི་ལུང་གནོད་བྱེད་དུ་སྒྲུབ་པའི་འཐད་པའོ། ། དེ་ལྟར་གཞན་གྱི་ལུགས་བརྗོད་པས་རང་གི་ཚིག་དང་བསྟན་བཅོས་ཐ་དད་པའི་ལུགས་བསྟན་ནས། ད་ནི་དེ་བཀག་ནས་ཐ་མི་དད་པའི་ལུགས་གཞུང་གཟུགས་པའི་དོན་དུ་དོན་དྲུག་བསྟན་ཏེ། བསྟན་བཅཽས་དེ་ནས་ཅུང་ཟད་ཀྱང་མེད་དོའི་བར་གྱིས་ཐ་དད་པའི་མཚན་ཉིད་དགག་པ་དང༌། འོ་ན་ནས་བཞིན་ནོའི་བར་གྱིས་ཐ་དད་དུ་བཤད་པའི་རྒྱུ་མཚན་དང༌། ཚད་མ་མ་ཡིན་ནས་ཕྱིར་རོའི་བར་གྱིས་གེགས་སུ་བཞག་པའི་རྒྱུ་མཚན་དང༌། དེ་ཁས་བླངས་པ་ནས་རྫོགས་པ་ཡིན་ནོའི་བར་གྱིས་ལུང་གནོད་བྱེད་ཡིན་པ་དགག་པ་དང༌། གལ་ཏེ་ནས་ཀླན་ཀར་འགྱུར་བའི་ཕྱིར་རོའི་བར་གྱིས་དམ་བཅས་པའི་ཉེས་པར་བཞག་པའི་རྒྱུ་བསྟན་ལ། གལ་ཏེ་ནས་ཡོངས་སུ་རྫོགས་པའི་བར་གྱིས་དྲུག་པ་ཡུལ་གྱི་ཁྱད་པར་དགག་པའོ། ། ཡུལ་གྱི་ཁྱད་པར་དགག་པ་འདི་ལ་ཅི་ཡོད་ཅེ་ན་ཞེས་བྱ་བའི་དྲི་བའི་དོན་ནི། གལ་ཏེ་རང་གི་ཚིག་དང་བསྟན་བཅོས་གེགས་བྱེད་པར་ཁྱད་པར་མེད་ན་གེགས་བྱ་བའི་ཡུལ་ལ་ཁྱད་པར་ཡོད་དམ་མེད་ཅེས་བྱ་བའོ། ། འདི་ལ་གཞན་གྱི་ལན་གྱི་ལུགས་སྟོན་པ་ནི་གཞུང་ལུགས་འགའ་ཞིག་ལ་ནས་བརྗོད་པ་ཡིན་ནོའི་བར་རོ། ། འདིའི་དོན་ནི་ཆོས་ཅན་གང་ལ་དཔྱོད་པ་ན་གཏན་ཁས་བླང་དུ་མི་རུང་བའི་ཆོས་ཅན་དེ་ཁོ་ན་ལ་བསྟན་བཅོས་གེགས་བྱེད་པ་ཡིན་གྱི། གཞན་དུ་ནི་མ་ཡིན་ཏེ། དེས་ན་འདི་ནི་ཆོས་ཅན་ཁྱད་པར་ཅན་ཉིད་ལ་གེགས་བྱེད་པ་ཡིན་ནོ། ། རང་གི་ཚིག་ནི་ཁྱད་པར་མེད་པར་གཞི་ཀུན་ལ་ཡིན་པས་ཡུལ་གྱི་སྒོ་ནས་ཁྱད་པར་ཡོད་དོ། ། དེའི་ཕྱིར་གེགས་བྱེད་པར་འདྲ་ཡང་ཕན་ཚུན་ཁྱད་པར་གཏན་མེད་པ་ནི་མ་ཡིན་ནོ། ། འདི་དགག་པའི་ཕྱིར་བརྗོད་པ་ནི་འདི་ལ་ཡང་ཞེས་བྱ་བ་ལ་སོགས་པའོ།

། ལུང་དང་འགལ་བ་འདི་ལ་ཡང་ལུང་མ་བཟུང་བ་ན་དཔྱད་པར་མི་ནུས་པའི་ཆོས་ཅན་དེ་ཁོ་ན་ལ་གེགས་བྱེད་ཀྱི་གཞན་དུ་མ་ཡིན་ནོ་ཞེས། གཞན་ལ་གདོན་མི་ཟ་བར་བརྟེན་པ་སྟེ། དེ་ལྟར་བརྟེན་པར་བྱ་བའི་ཡུལ་ལ་ལྟོས་པ་ཅི་ཞིག་ཡོད་དེ། ཅི་ཡང་མེད་དོ། ། ཅིའི་ཕྱིར་ཞེ་ན། གདོན་མི་ཟ་བར་རྟེན་དུ་མི་རུང་བ་མ་ཡིན་པའི་ཆོས་ཅན་གཞན་ལ་ཡང་ལུང་དེ་ཚད་མར་ཁས་བླངས་ནས། དེ་དང་འགལ་བར་དམ་འཆའ་ན་ཕན་ཚུན་འགལ་བའི་དོན་ཤུགས་ཀྱིས་བསྡུས་པས་རང་གི་ཚིག་དང་འགལ་བའི་ཉེས་པར་འགྱུར་བའི་ཕྱིར་རོ། ། དེ་ཉིད་བརྗོད་པ་ནི་དེ་ཉིད་ཀྱིས་ནས་ཕྱིར་རོའི་བར་རོ། ། དེས་ན་ཡུལ་ཐམས་ཅད་དུ་དོན་དེ་ལ་ཕྱིན་ཅི་ལོག་བརྗོད་པའི་ལུང་བདེན་པར་ཁས་བླངས་ནས། དེ་འགོག་པ་ནི་རང་གི་ཚིག་དང་འགལ་བ་ཉིད་ཡིན་པས་གེགས་བྱེད་པས་ཡུལ་ཀུན་ཏུ་ཡང་ཡིན་པར་བསྟན་ཏོ། ། ཡང་ན་ཆོས་ལ་བདེ་བ་སྐྱེད་པ་འགོག་པའི་ཚེ་ཆོས་ཅན་གདོན་མི་ཟ་བར་ཁས་བླངས་པར་བྱ་བ་ཡིན་མོད། དེ་ལྟ་ན་ཡང་རང་གི་ཚིག་དུ་མ་འདུས་པའི་གཞན་ལ་གདོན་མི་ཟ་བར་བརྟེན་པ་ཅི་ཞིག་ཡོད་དེ། ཅུང་ཟད་ཀྱང་མེད་དོ། ། ཅིའི་ཕྱིར་ཞེ་ན་རང་གི་ཚིག་ཁོ་ནས་ཆོས་ཅན་ཁས་བླངས་པའི་ཕྱིར་ཏེ། གཞན་གྱི་ལུང་བདེན་པར་གནས་པ་ལ་ཡང་རང་གིས་དེ་ལྟར་ཁས་བླངས་པ་ཡིན་པས། རང་གི་ཚིག་ཁོ་ན་ཡིན་པས་སོ། ། དེ་ཉིད་སྟོན་པ་ནི་དེ་ཉིད་ཀྱིས་ནས་ཕྱིར་རོའི་བར་རོ། ། དེས་ན་ལུང་ཁས་བླང་པར་ཡང་རང་གི་ཚིག་ལས་གཞན་མ་ཡིན་པར་བསྟན་ཏོ། ། དེའི་ཕྱིར་རང་གི་ཚིག་གི་མཚན་ཉིད་དང་ལྡན་པ་ལ་སྔ་ཕྱི་འགལ་བ་དང༌། དེ་ཉིད་ཀྱི་བརྗོད་བྱ་ཕན་ཚུན་འགལ་བའི་དབྱེ་བ་ཙམ་ཡོད་ཀྱི། རང་གི་ཚིག་གི་མཚན་ཉིད་ཡོད་པ་དང་མེད་པའི་དབྱེ་བ་ནི་རྣམ་པ་ཐམས་ཅད་དུ་མེད་དོ། ། ཡིད་ཆེས་པས་བསལ་བའོ། ། གྲགས་པས་བསལ་བ་བཤད་པའི་ཕྱིར་གསུངས་པ་ནི། གྲགས་པ་ཡང་ཞེས་བྱ་བའོ། །འདི་ལ་དོན་དཔྱད་པ་དང༌། ཚིག་རྣམ་པར་བཤད་པའོ། ། དང་པོ་ནི་རྣམ་པ་བཞིས་རྟོགས་པར་བྱ་སྟེ།

གྲགས་པའི་ཚད་མའི་འབྲེལ་བ་དང༌། འབྲེལ་བའི་ཡུལ་དང༌། ཐ་དད་པ་དང༌། རབ་ཏུ་དབྱེ་བའོ། ། དང་པོ་ནི་གྲགས་པའི་ཚད་མ་འདིའི་ཤེས་བྱ་དང་འབྲེལ་བ་ཀུན་བཏགས་པ་ཡིན་ནམ། དངོས་པོ་ཡིན། དང་པོ་ལྟར་ན་ནི་མི་སླུ་བ་དང་ལྡན་པ་ཉིད་ཀུན་བཏགས་པ་ཡིན་ལ། གཉིས་པ་ལྟར་ན་ནི་དོན་དམ་པར་འགྱུར་རོ། ། དེ་ལ་འདིའི་ཚད་མ་ཉིད་ཀུན་བཏགས་པ་ཡིན་ན་ནི་གནོད་བྱེད་དུ་མི་རུང་ལ། དོན་དམ་པ་ཡིན་ན་ནི་རྗེས་སུ་དཔག་པ་དངོས་པོའི་སྟོབས་ཞུགས་དང་ཁྱད་པར་མེད་པར་ཐལ་ལོ་ཞེ་ན། བརྗོད་པ་འདིའི་ཚད་མ་ཉིད་ནི་དངོས་པོ་བ་ཡིན་གྱི་ཀུན་བཏགས་པ་ནི་མ་ཡིན་ནོ། ། འདི་ལྟར་འདིའི་ཤེས་བྱ་དང་འབྲེལ་བ་རྣམ་པར་བཏགས་པ་ཡིན་ན་ཉེས་པ་གསུམ་སྟེ། གནོད་བྱེད་དུ་མི་རུང་བ་དང༌། འགལ་བ་མི་འཁྲུལ་བ་སྲིད་པར་ཐལ་བ་དང༌། གནོད་བྱར་ཐལ་བའོ། ། དང་པོ་ནི་གནོད་བྱེད་ནི་འགལ་བའི་དོན་ཉེ་བར་འཇོག་པས་ཡིན་གྱི་སྒྲ་དང་ཤེས་པའི་ངོ་བོ་ཙམ་གྱིས་ནི་མ་ཡིན་ཏེ། ཧ་ཅང་ཐལ་བའི་ཕྱིར་རོ། ། དེ་ལ་གྲགས་པའི་ཚད་མས་དངོས་སུ་དོན་ཉེ་བར་འཇོག་ན་དོན་དང་འབྲེལ་བ་དངོས་པོ་བར་ཐལ་བས། དོན་ཉེ་བར་མི་འཇོག་པ་ཇི་ལྟར་གནོད་བྱེད་དུ་འགྱུར་ཏེ། བསྟན་ཅོས་ཀྱང་གནོད་བྱེད་དུ་ཐལ་བའི་ཕྱིར་རོ། ཁས་བླངས་པའི་དོན་དང་འབྲེལ་བ་ནི་དེ་ལ་ཡང་མེད་པ་མ་ཡིན་ནོ། ། གཉིས་པ་ནི་སློབ་དཔོན་གྱིས་རྣམ་ངེས་འདི་ཉིད་དུ་ཟླ་བོའི་ཚད་མ་མེད་པས་ངེས་པར་བསྟན་པའི་ཕྱིར་རོ་ཞེས་བྱ་བ་དང༌། རྣམ་འགྲེལ་ལས་ཀྱང༌། རྗེས་སུ་དཔག་པས་གྲུབ་པ་ལ། ། འགལ་བ་འཁྲུལ་བ་མེད་པ་ཅན། ། མེད་པར་སྟོན་ཡིན་དེ་ལྟ་བུའི། ། གྲགས་པ་རྗེས་དཔག་ཡིན་ཕྱིར་རོ། ། ཞེས་འགལ་བ་མི་འཁྲུལ་བ་མེད་པར་བཤད་དོ། ། གལ་ཏེ་འདི་ཁས་བླངས་པས་གཞལ་བྱ་དང་འབྲེལ་བ་ཡིན་གྱི་དེ་ཁོ་ནར་མ་ཡིན་ན་ནི་འགལ་བ་མི་འཁུལ་བར་ཡང་འགྱུར་ཏེ། འགལ་བས་ཁྱབ་པ་དངོས་པོ་ལ་མི་སྲིད་ཀྱང༌། ཁས་ལེན་པ་ནི་མི་འགལ་བའི་ཕྱིར་རོ།། དེ་ལྟ་མ་ཡིན་ན་བསྟན་བཅོས་ལ་ཡང་འགལ་བ་མི་འཁྲུལ་བ་མེད་པར་ཐལ་ཏེ།

དོན་དང་འབྲེལ་བ་ཁས་བླངས་པས་དེ་ལྡོག་པའི་ཕྱིར་རོ། ། གསུམ་པ་ནི་གནོད་བྱེད་ཀྱི་ཚད་མ་གཞན་འཇུག་པར་ཐལ་བའི་ཕྱིར་ཏེ། བཏགས་པ་ནི་དངོས་པོས་གནོད་པའི་ཕྱིར་རོ། ། དེ་ལྟ་མ་ཡིན་ན་རྟག་པར་སྒྲོ་བཏགས་པ་ཡང་མི་རྟག་པས་མི་གནོད་པར་ཐལ་བའི་ཕྱིར་རོ། ། དེའི་ཕྱིར་བསྟན་བཅོས་ལ་དངོས་པོའི་སྟོབས་ཞུགས་ཀྱི་ཚད་མས་གནོད་པ་ལྟར་གྲགས་པ་ལ་ཡང་འགྱུར་རོ། ། དེ་ལ་སློབ་དཔོན་གྱིས་བཀག་སྟེ། དེ་སྐད་བརྗོད་པ་ནི་འདི་དགག་པར་ནུས་པ་ཉིད་དུ་བསྟན་པའི་ཕྱིར་རོ་ཞེས་བཤད་པ་ཡིན་ནོ། ། དེ་ནི་འབྲེལ་བ་བསམ་པའོ།། འབྲེལ་བའི་ཡུལ་བསམ་པ་ནི་ཅི་གྲགས་པ་འདིའི་གཞལ་བྱ་དང་འབྲེལ་བ་དེ་ཁོ་ན་ཡིན་མོད། འདི་བཏགས་པའི་གཞལ་བྱ་དང་འབྲེལ་ལམ། འོན་ཏེ་དེ་ཁོ་ནའི་གཞལ་བྱ་དང་འབྲེལ། དེ་ལ་བཏགས་པས་དེ་ཁོ་ན་མ་ཡིན་པས་དེའི་ཡུལ་ཅན་དེ་ཁོ་ན་མ་ཡིན་པར་ནི་མི་འགྱུར་ཏེ། བཟུང་བ་ཀུན་བཏགས་པ་ཡིན་ཡང༌། དེར་འཛིན་པ་དོན་དམ་པ་ཡིན་པ་བཞིན་ནོ། ། དེས་ན་འདིའི་འབྲེལ་བའི་ཡུལ་གང་ཡིན་ཞེ་ན། རེ་ཞིག་བཏགས་པ་ཙམ་ནི་ཚད་མའི་གཞལ་བྱར་མི་རུང་སྟེ། ཚད་མ་མཐའ་དག་དངོས་པོ་ལ་འཇུག་པའི་ཕྱིར་རོ། ། དེ་ལྟར་ཡང༌། ཚད་མ་གཉིས་ཀ་དངོས་པོའི་ཡུལ་ཅན་ཞེས་བཤད་དོ། ། གཞན་ཡང་གྲགས་པའི་ཚད་མའི་གཞལ་བྱ་བཏགས་པ་ཡིན་ན། རྣམ་པར་རྟོག་པ་གཉིས་ཏེ། གཞི་དངོས་པོ་ལ་བཏགས་པའམ། གཞི་ཉིད་ཀྱང་བཏགས་པ་ལ་བློས་བཏགས་པ་ཞིག་འདིའི་གཞལ་བྱ་ཡིན། གཉིས་ཀ་ལ་ཐུན་མོང་དུ་ཉེས་པ་གསུམ་སྟེ། ཚད་མའི་གྲངས་ངེས་པ་ལ་གནོད་པ་དང༌། འཐད་པ་ལ་མི་ལྟོས་པར་ཐལ་བ་དང༌། གནོད་བྱེད་དུ་མི་རུང་བའོ། ། དང་པོ་ནི་མངོན་སུམ་དང་རྗེས་དཔག་ལས་གཞན་ཡིད་དཔྱོད་དང་ལོག་པའི་རྣམ་པར་རྟོག་པ་ཡང་ཚད་མར་ཐལ་བའི་ཕྱིར་ཏེ། བཏགས་པའི་གཞལ་བྱས་དབུལ་བ་ནི་མི་སྲིད་པའི་ཕྱིར་རོ། ། དེས་ན་གྲགས་པ་དང་འདྲ་བ་དེ་དག་ཀྱང་ཚད་མར་ཐལ་ལོ། ། གཉིས་པ་ནི་བསྒྲུབ་བྱ་བཏགས་པ་ཡིན་ན་དེའི་ཁྱབ་བྱ་ཡང་མ་བཏགས་པར་འགལ་བས།

དེ་ཡང་བཏགས་པ་ཡིན་ནོ། ། དེས་ན་བསྒྲུབ་བྱ་ལྟར་གཏན་ཚིགས་ཀྱང་རྗེས་སུ་དཔག་པ་གཞན་གྱིས་བསྒྲུབས་དགོས་ན་ཐུག་པ་མེད་པར་ཐལ་ལོ། ། འོན་ཏེ་གཏན་ཚིགས་རྣམ་པར་རྟོག་པ་ཙམ་གྱིས་ངེས་པས་གྲུབ་ཀྱི། འཐད་པ་ལ་མི་ལྟོས་ན་བསྒྲུབ་བྱ་ཡང་དེ་ལྟར་ཐལ་བས་གྲགས་པ་ལ་རྗེས་སུ་དཔག་པས་ཅི་བྱ། གསུམ་པ་གནོད་བྱེད་དུ་མི་རུང་བ་ནི་རྣམ་པ་བཞིས་རིག་པར་བྱ་སྟེ། ཡུལ་འཇོག་པར་མི་ནུས་པས་དང་གནོད་བྱ་མི་སྲིད་པས་དང༌། གནོད་བྱེད་ལ་ནུས་པ་མེད་པས་དང༌། གནོད་བྱ་གནོད་བྱེད་འཆོལ་བར་ཐལ་བས་སོ། ། དང་པོ་ནི་གནོད་བྱེད་ནི་ཕྱི་ཅི་ལོག་གི་ཡུལ་འཇོག་པ་ཡིན་ན། བཏགས་པ་ནི་ཅི་ཡང་མ་ཡིན་པའི་ཕྱིར་ཇི་ལྟར་དེ་བསྒྲུབས་པས་གནོད་བྱེད་དུ་འགྱུར། བཏགས་པས་མ་བཏགས་པ་ལྡོག་པ་ཡང་མ་ཡིན་ཏེ། ལོག་པས་ཚད་མ་སུན་ཕྱུང་བར་ཐལ་བའི་ཕྱིར་རོ། ། བཏགས་པ་ལ་དེ་ལྟར་ངེས་པས་མ་བཏགས་པ་ཉིད་འགོག་པ་མ་ཡིན་ནམ་ཞེ་ན། དེར་ཡང་དངོས་པོ་ལ་གནོད་པ་མཐོང་བས་ཤེས་པའི་ཡུལ་བཏགས་པར་ངེས་པ་ཡིན་གྱི། དངོས་སུ་བཏགས་པ་སྒྲུབ་པའི་ཚད་མས་བཏགས་པ་བསྒྲུབས་པས་དངོས་པོ་བཀག་པ་ནི་མ་ཡིན་ནོ། ། དེས་ན་དངོས་པོ་འགོག་པའི་ཚད་མ་ཉིད་ཀྱིས་གནོད་པ་ཡིན་ནོ། ། དེ་སྐད་དུ་ཡང༌། སྒྲ་དོན་སྙོན་པ་མེད་རྣམས་ཀྱིས། ། ཞེས་བྱ་བ་ལ་སོགས་པ་བཤད་པ་ཡིན་ནོ། ། གལ་ཏེ་བཏགས་པ་བསྒྲུབས་པས་དངོས་པོ་མི་འགོག་ཀྱང༌། མི་མཐུན་པའི་བཏགས་པ་གཞན་ནི་འགོག་གོ་སྙམ་ན། འདི་ལ་རྟོག་པ་གཉིས་ཏེ། ཅི་ཤེས་པ་དེ་ཉིད་ཀྱིས་བཏགས་པས་དེ་ཉིད་ཀྱིས་བཏགས་པ་གཞན་འགོག་གམ། འོན་ཏེ་གཞན་གྱིས་བཏགས་པ་འགོགདང་པོ་ལྟར་ན་ཤེས་པ་གཅིག་གིས་མི་མཐུན་པའི་དོན་གཉིས་ཡོད་པར་རྟོག་པ་མི་སྲིད་པའི་ཕྱིར། གནོད་བྱའི་དམ་བཅའ་མི་སྲིད་པར་ཐལ་ལོ། ། རྣམ་པར་རྟོག་པ་གཉིས་པ་ལྟར་ན་ཡང་གནོད་པར་མི་ནུས་ཏེ། བདག་དང་གཞན་གྱི་བློ་གཞན་གྱིས་གཞན་དུ་ཀུན་ཏུ་བཏགས་པ། བློ་གཞན་གྱིས་དོན་གཞན་བཏགས་པས་གནོད་པར་ནུས་ན།རང་དང་གཞན་ལ་རིགས་མི་མཐུན་པའི་རྣམ་པར་རྟོག་པ་མེད་པར་ཐལ་ན་དེ་ལྟར་ཡང་མ་ཡིན་ནོ།

། བཞི་པ་གནོད་བྱ་གནོད་བྱེད་འཆོལ་བར་ཐལ་བ་ནི། གྲགས་པའི་དོན་ཀུན་བཏགས་པས། བཏགས་པ་གཞན་ལ་གནོད་ན། བཏགས་པ་གཞན་གྱིས་ཀྱང་དེ་ལ་གནོད་པར་ཐལ་ཏེ། བཏགས་པར་མཚུངས་པས་སོ། ། དེ་ནི་གཞི་དངོས་པོ་དང་གཞི་ཉིད་བཏགས་པ་ལ་ཐུན་མོང་དུ་བརྗོད་པའོ། ། གཞན་ཡང་བཏགས་པའི་ཆོས་འདིའི་གཞི་དངོས་པོ་ཉིད་ཡིན་ན་ཉེས་པ་གཉིས་ཏེ། གྲགས་པ་གནོད་བྱར་ཐལ་བ་དང༌། དངོས་པོ་སྟོབས་ཞུགས་ཀྱི་ཚད་མ་མཐའ་དག་གནོད་བྱར་ཐལ་བའོ། ། དང་པོ་ནི་ཡོད་པའི་ཕྱིར་ཟླ་བའི་སྒྲས་བརྗོད་པར་བྱ་བ་མ་ཡིན་ནོ་ཞེས་བྱ་བ་གནོད་བྱའི་གཏན་ཚིགས་ཡང་དག་པར་ཐལ་བ་དང་གནོད་བྱེད་ཀྱི་གཏན་ཚིགས་ཡོད་པའི་ཕྱིར་ཟླ་བའི་སྒྲས་བརྗོད་པར་བྱ་བ་ཡིན་ནོ་ཞེས་བྱ་བ་འགལ་བར་ཐལ་བའི་ཕྱིར་རོ། ། ཡང་སློབ་དཔོན་ཆོས་མཆོག་གིས་བརྗོད་པ་རྣམ་པར་རྟོག་པའི་ཡུལ་ཡིན་པའི་ཕྱིར་ཞེས་བྱ་བ་ཡང་མ་གྲུབ་པས་སོ། ། གཉིས་པ་ནི་གལ་ཏེ་གྲགས་པ་གནོད་བྱེད་ཡིན་ན། དངོས་པོ་སྟོབས་ཞུགས་ཀྱི་ཚད་མ་མངོན་སུམ་དང་རྗེས་དཔག་མཐའ་དག་གཞི་དེ་ལ་སྒྲོ་འདོགས་ཀྱི་རྣམ་པར་རྟོག་པ་གནོད་པར་ཐལ་ཏེ། ཚད་མ་མཐའ་དག་གི་ཡུལ་ནི་རྣམ་པར་བཅད་པས་ཁྱབ་པའི་ཕྱིར་དང༌། དེའང་ཚད་མའི་གནོད་བྱེད་དུ་ཐལ་བའི་ཕྱིར་རོ། ། འོན་ཏེ་བཏགས་པའི་ཆོས་སྒྲའི་བརྗོད་བྱའི་གཞིའང་བཏགས་པ་ཡིན་ན། སྐྱོན་གསུམ་སྟེ། གཞན་གྱིས་ཕྱོགས་ལ་མི་གནོད་པ་དང༌། གནོད་བྱའི་གཏན་ཚིགས་མ་གྲུབ་པ་དང༌། གནོད་བྱེད་ཀྱི་གཏན་ཚིགས་མ་ངེས་པར་ཐལ་བའོ། ། དང་པོ་ནི་བརྡ་སྤྲོད་པ་ལ་སོགས་པ་དང་རང་གི་མཚན་ཉིད་ཁོ་ན་ལ་སྒྲ་བཟང་པོ་རི་བོང་ཅན་གྱི་ཚིག་གིས་ནི་བརྗོད་པར་ནུས་ལ། ཟླ་བའི་སྒྲས་ནི་དེ་ཙམ་དུ་ཡང་བརྗོད་པར་མི་ནུས་པར་རྟོགས་པ་ལ་གནོད་པ་འདི་བསྟན་པ་ཡིན་ན། ད་ལྟ་ནི་བཏགས་པའི་དངོས་པོ་ཁོ་ན་ལ་ཟླ་བའི་སྒྲས་བརྗོད་པར་བྱ་བ་སྒྲུབ་པ་ཡིན་ ནོ། ། དེས་ན་དངོས་པོའི་སྒྲ་དེའི་བརྗོད་བྱ་མ་ཡིན་པ་ལ་མི་གནོད། གཉིས་པ་ནི་རི་བོང་ཅན་ནི་ཟླ་བའི་སྒྲས་བརྗོད་པར་བྱ་བ་མ་ཡིན་ཏེ།

ཡོད་པའི་ཕྱིར་བུམ་པ་བཞིན་ནོ་ཞེས་བྱ་བ་ལ། སློབ་དཔོན་གྱིས་ཐུན་མོང་མ་ཡིན་པར་བཤད་ཀྱི་མ་གྲུབ་པར་ནི་མ་གསུངས་སོ། ། དེ་ལ་གལ་ཏེ་བཏགས་པའི་ཆོས་ཅན་ལ་དེ་ལྟར་སྟོན་ན་ནི་ཡོད་པའི་གཏན་ཚིགས་མ་གྲུབ་པ་ཁོ་ནར་འགྱུར་གྱི། ཐུན་མོང་མ་ཡིན་པར་ནི་མི་འགྱུར་རོ། ། གསུམ་པ་ནི་གལ་ཏེ་འདིར་དངོས་པོ་བར་ཡོད་པ་ནི་གཏན་ཚིགས་མ་ཡིན་ཏེ། འོན་ཀྱང་སྒྲོ་བཏགས་ནས་ཡོད་པ་ཡིན་ནོ། ། དེས་ན་མ་གྲུབ་པ་མ་ཡིན་ནོ་ཞེས་རྟོག་ན། འོ་ན་ཟླ་བའི་སྒྲས་བརྗོད་པར་མི་བྱ་བར་བཏགས་པ་ལ་ཡང་གཏན་ཚིགས་ཞུགས་པས་མ་ངེས་པར་ཐལ་ལོ། ། ཟླ་བའི་སྒྲས་བརྗོད་བྱ་མ་ཡིན་པ་བཏགས་ནས་ཀྱང་མེད་ན་ནི་ལོག་པར་རྟོགས་པ་ཉིད་མེད་པར་འགྱུར་རོ། ། དེ་ལྟར་བཏགས་པ་མི་འགལ་ན་ནི་བཏགས་པའི་ཡོད་པ་ཉིད། ཟླ་བའི་སྒྲས་བརྗོད་པར་བྱ་བ་སྒྲུབ་པ་ལ་མ་ངེས་པར་གྲུབ་བོ། ། དེའི་ཕྱིར་བཏགས་པ་ཙམ་ནི་ཚད་མའི་གཞལ་བྱར་མི་འཐད་དོ།

 ། འོ་ན་འདིའི་གཞལ་བྱ་འབྲེལ་བའི་ཡུལ་གང་ཡིན་ཞེ་ན། བཤད་པ། དངོས་པོ་དོན་དམ་པར་ཡོད་པའི་རང་བཞིན་འགོག་པའི་ཕྱིར་ན་དངོས་པོའི་ཆོས་གཞལ་བྱ་ཡིན་ནོ། ། སྒྲའི་བརྗོད་བྱ་ཇི་ལྟར་དངོས་པོའི་ཆོས་ཡིན་ཞེ་ན། དངོས་སུ་རང་གི་མཚན་ཉིད་སྒྲའི་ཤེས་པ་ལ་མི་སྣང་བའི་ཕྱིར་སྒྲའི་ཡུལ་ཉིད་མ་ཡིན་མོད། འོན་ཀྱང་ཐ་སྙད་ངེས་པའི་བློས་ཞེན་ནས་བརྗོད་པར་བྱ་བ་ཉིད་ནི་དངོས་པོའི་ཆོས་ཡིན་ཏེ། ཞེན་པའི་མི་སླུ་བའི་ཡུལ་ཡིན་པའི་ཕྱིར་རོ། ། སྒྲ་དང་རྣམ་པར་རྟོག་པའི་ཡུལ་གཅིག་པས་གལ་ཏེ་ཞེན་ནས་སྒྲའི་བརྗོད་བྱ་ཉིད་ཀྱང་དངོས་པོ་མ་ཡིན་ན་ནི་རྣམ་པར་རྟོག་པ་ཡང་ཞེན་ནས་དངོས་པོ་ལ་འཇུག་པར་མི་འགྱུར་བ་རྗེས་སུ་དཔག་པ་ཚད་མ་མ་ཡིན་པར་ཐལ་ཏེ། ཞེན་པའི་ཡུལ་དོན་དམ་པར་མེད་པའི་ཕྱིར་བདག་ཏུ་ལྟ་བ་བཞིན་ནོ། ། སྒྲའི་བརྗོད་པར་བྱ་བ་ཉིད་དངོས་པོ་ཡིན་པའི་ཕྱིར། དངོས་རྣམས་ངོ་བོ་ཉིད་ཀྱིས་ནི། ། རྗོད་བྱེད་འཇུག་པར་བྱེད་མ་ཡིན། ། བརྡ་ལ་མི་མཐུན་མེད་པ་ནི། ། རུང་བ་ཉིད་ཅེས་བྱ་བར་བརྗོད། ། ཅེས་བཤད་པ་ཡིན་ནོ། ། དེས་ན། མི་མཐུན་བཀག་པའི་དོན་ཆོས་ཉིད། ། རྟོགས་པ་གྲགས་པའི་རྗེས་དཔག་ཡིན། ། གཞན་དུ་དོན་ཆོས་འགོག་པ་ཡི། ། ཚད་མས་འདི་ལ་གནོད་པར་འགྱུར། ། ཞེས་བྱ་བར་གྲུབ་བོ། ། གལ་ཏེ་དངོས་པོའི་ཆོས་ཡིན་ན་འདོད་པའི་རྗེས་སུ་བྱེད་པ་འགལ་ལོ། ། འདོད་པ་ལ་མི་ལྟོས་ན་ནི་བརྗོད་བྱར་མི་འཐད་ལ༑ གཞུང་དང་ཡང་འགལ་ལོ། ། དེ་ལྟ་བས་ན་འདི་ནི་བཏགས་པ་ཁོ་ན་ཡིན་པས་རང་གི་མཚན་ཉིད་ཆོས་ཅན་དུ་བྱས་ཀྱང་རྟག་པ་ལ་སོགས་པ་དང་ཁྱད་པར་མེད་པ་དེ་ལྟ་བུ་སྒྲུབ་པ་ནི་ཚད་མར་འགལ་ལོ་ཞེ་ན༑ མི་འགལ་ཏེ། སྒྲའི་རུང་བ་ཉིད་ཅེས་བྱ་བ་སྒྲུབ་པའི་ཆོས་འགའ་ཞིག་ཁས་ལེན་ན། སྒྲ་དོན་གྱི་འབྲེལ་བ་དོན་དམ་པར་འགྱུར་བས། སྒྲ་འདོད་པའི་རྗེས་སུ་བྱེད་པར་མི་འགྱུར་ལ། དེས་ན་བརྗོད་བྱ་ཡང་འདོད་པའི་རྗེས་སུ་བྱེད་པ་མ་ཡིན་པར་འགྱུར་རོ། ། ད་ལྟ་ནི་བརྡ་དང་རྗེས་སུ་མི་མཐུན་པ་མེད་པར་བཀག་པ་ཙམ་སྒྲའི་བརྗོད་པར་བྱ་བར་འདོད་ལ།

དེ་ཡང་འདོད་པའི་འབྲས་བུ་མ་ཡིན་ཡང་གང་དུ་འདོད་པ་འཇུག་པ་རུང་བ་ཐམས་ཅད་ལ་ཁྱབ་པས་ན་འདོད་པའི་རྗེས་སུ་བྱེད་པར་ཡང་བཤད་པས་ཐམས་ཅད་འགྲིགས་སོ། ། ཡང་ན་སྒྲའི་བརྗོད་བྱ་དངོས་པོ་མ་ཡིན་མོད། སྒྲའི་བརྗོད་བྱ་མ་ཡིན་པ་ཞེས་བྱ་བ་དངོས་པོའི་རང་བཞིན་དུ་གྲུབ་པ་འགོག་པས། དངོས་པོ་འགོག་པའི་གཞལ་བྱ་དངོས་པོ་ཡིན་ཏེ། དགག་བྱ་ནི་འགོག་པའི་ཚད་མའི་གཞལ་བྱ་ཡིན་ནོ་ཞེས་བཤད་ཟིན་ཏོ། ། དེ་ཁོར་གཞལ་བྱ་བཀག་པ་རྟོགས་པར་བྱེད་པས་དགག་པ་འཛིན་པའི་ཚད་མ་ཡིན་ཡང་ཞེན་ནས་སྒྲུབ་པར་རྟོགས་པའི་ཕྱིར་སྒྲུབ་པའི་ཚད་མ་རང་བཞིན་གྱི་རྗེས་སུ་དཔག་པར་བཤད་པ་ཡང་མི་འགལ་ལོ་ཞེས་བཤད་ཟིན་ཏོ། ། དེས་ན་འདིའི་ཡུལ་ནི་དངོས་པོ་ཁོ་ན་ཡིན་ནོ། ། དེ་ནི་འབྲེལ་བའི་ཡུལ་བསམ་པའོ། ། དེ་ལ་ཐ་དད་པ་བསམ་པ་ནི། གལ་ཏེ་གྲགས་པའི་ཚད་མ་དངོས་པོའི་ཆ་ལ་འཇུག་པ་ཡིན་ན། འོ་ན་དངོས་པོའི་སྟོབས་ཀྱི་རྗེས་སུ་དཔག་པ་དང་ཁྱད་པར་ཅི་ཡོད་ཅེ་ན། དངོས་པོའི་ཆ་རྟོགས་པར་འདྲ་ཡང་ཁྱད་པར་འདི་ཡོད་དེ། དོན་སྒྲུབ་པ་དང་སྒྲ་སྒྲུབ་པའི་ཁྱད་པར་ཡོད་པའི་ཕྱིར་རོ། ། དཔེར་ན་ཐ་སྙད་སྒྲུབ་པ་དངོས་པོ་རྟོགས་པར་བྱེད་པ་ཡིན་ཡང་དོན་སྒྲུབ་པ་ལས་ཐ་དད་པ་བཞིན་ནོ། ། དེས་ན་དོན་འདི་ཡིན་ཏེ། གྲགས་པ་དངོས་པོའི་ཆ་རྟོགས་པར་བྱེད་པའི་ཕྱིར་དངོས་པོ་སྟོབས་ཞུགས་སུ་ཡང་བརྗོད་པར་ནུས་མོད་ཀྱི། དོན་མི་སྒྲུབ་པར་ཐ་སྙད་དང་བརྡའི་ཡུལ་དུ་རུང་བ་སྒྲུབ་པའི་ཕྱིར། རྒྱུ་མཚན་དེ་ཙམ་ཉེ་བར་བཟུང་ནས་དངོས་པོའི་སྟོབས་ཞུགས་ལས་གཞན་དུ་བཤད་དོ། ། དེ་ནི་ཐ་དད་པ་བསམ་པའོ། ། རབ་ཏུ་དབྱེ་བ་ནི་རྣམ་པ་གཉིས་ཏེ། དངོས་པོའི་རུང་བ་དང་སྐྱེས་བུའི་ངེས་པའོ། ། དང་པོ་ནི་བརྡའི་ཡུལ་དུ་རུང་བ་ཙམ་ཡིན་ནོ། ། སྐྱེས་བུའི་ངེས་པ་ནི་བརྡ་བྱས་ཟིན་པའི་འོག་ཏུ་དེ་དང་མཐུན་པའི་ཐ་སྙད་འདོགས་པའོ། ། དེ་ལ་བརྡའི་རུང་བ་ནི་དོན་ཐམས་ཅད་ལ་ཁྱབ་པ་ཡིན་ཏེ། དཔེར་ན་བུམ་པ་ཡང་ཟླ་བའི་སྒྲས་བརྗོད་པར་རུང་བ་ཡིན་ཏེ།

སྔོན་བརྡ་བྱེད་པས་བུམ་པ་ཟླ་བའི་སྒྲ་སྦྱར་ཡང་མི་འགལ་བའི་ཕྱིར་རོ་ཞེས་བྱ་བ་ལྟ་བུའོ། ། དེ་བཞིན་དུ་དངོས་པོ་ཐམས་ཅད་ལ་སྒྲ་ཐམས་ཅད་དང་པོ་བརྡར་བྱར་རུང་བས་འབྲེལ་བ་ཡིན་ནོ། ། དེ་ལྟར་ན་བརྡའི་རུང་བ་ནི་གང་ལ་ཡང་དགག་པར་མི་ནུས་པས་དེ་འགོག་པའི་གཏན་ཚིགས། ཡོད་པ་ཉིད་ལ་སོགས་པ་ཐམས་ཅད། ལྡོག་པས་ཁྱབ་པའི་ཕྱིར་དཔེ་མེད་པས་ཐུན་མོང་མ་ཡིན་པར་བཤད་དོ། ། ཐ་སྙད་ནི་ཉི་ཚེ་བའི་ཡུལ་ཅན་ཡིན་པས་འགའ་ཞིག་དགག་པར་ནུས་པ་ཡིན་ ནོ། ། དཔེར་ན་འདི་ནི་བ་གླང་གི་ཐ་སྙད་དུ་བྱ་བ་མ་ཡིན་ཏེ། ནོག་དང་ལྐོག་ཤལ་ལ་སོགས་པ་དང་མི་ལྡན་པའི་ཕྱིར་རོ་ཞེས་བྱ་བ་བཞིན་ནོ། ། དང་པོ་དོན་ཐམས་ཅད་ལ་བ་གླང་གི་བརྡར་རུང་བ་ཡིན་ཡང༌། སྔོན་སྐྱེས་ནུས་དོན་ངེས་པ་ལ་བརྡ་བྱས་པའི་ཕྱིར་ན་རྒྱུ་མཚན་ངེས་པ་ལ་ལྟོས་ལ། དེས་ན་རྒྱུ་མཚན་མེད་པས་གཞན་ལ་དག་པར་ནུས་པ་ཡིན་ནོ། ། དེའི་ཕྱིར་བརྡར་རུང་བ་ཐ་སྙད་དུ་རུང་བ་གཉིས་ཀ་ཡང་དངོས་པོ་དཔོག་པའི་ཚད་མའི་ཡུལ་ཡིན་ནོ། ། དེ་ལྟ་ཡིན་དང་སྣང་བ་མི་དམིགས་པས་མེད་པའི་ཐ་སྙད་དུ་རུང་བ་དང༌། ཤ་པ་ལས་ཤིང་གི་ཐ་སྙད་དུ་རུང་བ་དཔོག་པ་ལ་སོགས་པ་ཡང་གྲགས་པའི་ཚད་མའི་ཁྱད་པར་ཡིན་པར་བལྟའོ། ། འདིར་ནི་བརྡ་འགོག་པ་ལ་ལྟོས་ཏེ་ཐུན་མོང་མ་ཡིན་པར་བཤད་དོ། ། དེ་ནི་དོན་གྱི་དེ་ཁོ་ན་དཔྱད་པའོ། ། འདིའི་ཚིག་རྣམ་པར་དབྱེ་བའི་དབང་དུ་བྱས་ནས་གྲགས་པས་བསལ་བ་རྣམ་པ་བཞིར་རྟོགས་པར་བྱ་སྟེ། གྲགས་པའི་ངོ་བོ་ཉིད་ནི་གྲགས་པའི་སྒྲས་བརྗོད་དོ་ཞེས་བྱ་བ་ཡན་ཆད་དོ། ། གནོད་པར་བྱེད་པ་ཉིད་ཅིའི་ཕྱིར་ཞེ་ན། དོན་རྣམ་པར་དགག་པར་མི་ནུས་པའི་ཕྱིར་རོ་ཞེས་བྱ་བའོ། ། ངོ་བོ་ཉིད་ཀྱིས་དོན་ཐམས་ཅད་ལ་གྲུབ་པའི་ཕྱིར་ཏེ། འདོད་པས་ངེས་པར་བྱས་པ་ཐམས་ཅད་ལ་བརྡ་ལ་མི་མཐུན་བཀག་པ་ཉིད་ཀྱིས་ཁྱབ་པའི་ཕྱིར་རོ། ། དེས་ན་དེའི་རང་བཞིན་ཉིད་ནི་འདོད་པའི་སྒྲས་བརྗོད་པར་བྱ་བ་ཞེས་བྱ་བས་བསྟན་ཏོ། ། གལ་ཏེ་གྲགས་པ་ནི་བརྗོད་པར་བྱེད་པ་ལ་བྱ་བ་མ་ཡིན་ནམ།

བརྗོད་བྱ་བ་ལ་ཇི་སྟེ་དེ་བརྗོད་སྙམ་ན། ཐ་སྙད་ལས་སྐྱེས་པའི་ཆོས་དེ་ནི་ཞེས་བརྗོད་དེ། ཐ་སྙད་དུ་བྱེད་པ་རྗོད་བྱེད་ལས་སྐྱེས་པའོ། ། ངེས་པའི་ཡུལ་དུ་རྗོད་བྱེད་ལ་ལྟོས་ནས་འགྲོ་བས་དེ་སྐད་བརྗོད་ཀྱི། རྗོད་བྱེད་ལས་དེ་དོན་དམ་པར་བྱུང་བ་ནི་མ་ཡིན་ནོ། ། གཉིས་པ་སྐྱེས་བུའི་བརྡ་ལ་མི་ལྟོས་པར་གྲུབ་པ་ཉིད་སྟོན་པ་ནི་འདོད་པ་ནས་གནོད་པ་ཡིན་ནོ་ཡན་ཆད་དོ། ། དོན་ཙམ་དང་རྗེས་སུ་འབྲེལ་བ་ནི་དོན་གྱི་རང་བཞིན་ལ་མ་ཁྱབ་པར་བྱེད་པའོ། ། གསུམ་པ་ངེས་པ་ལ་མི་ལྟོས་པར་གྲུབ་པ་ལ་སློབ་དཔོན་ཁུངས་འགོད་པ་ནི་དེ་ནས་ཞེས་སོའི་བར་རོ། ། བཞི་པ་དེ་བཤད་པ་ལ་གཉིས་ཏེ། གནོད་བྱའི་དབང་དུ་བྱ་བ་དང༌། གྲགས་པའི་དབང་དུ་བྱ་བའོ། ། དང་པོ་ལ་གསུམ་ལས། ཐུན་མོང་མ་ཡིན་པའི་དོན་བསྟན་པ་ནི། དེ་ཉིད་ཀྱི་ཕྱིར་ནས་ཕྱིར་རོའི་བར་རོ། ། གྲགས་པ་མེད་ཀྱང་གྲུབ་པ་དེ་ཉིད་ཀྱི་ཕྱིར་ཏེ། དོན་འདི་ལ་ལྟོས་ནས་ཐུན་མོང་མ་ཡིན་པར་གསུངས་སོ་ཞེས་སློབ་དཔོན་གྱིས་ཚིག་དོན་དེ་ལ་ཁུངས་སུ་གསལ་བར་སྟོན་པའོ། ། གཉིས་པ་དེ་སྐད་བརྗོད་པའི་དགོས་པ་མདོར་བསྟན་པ་ནི་དེ་སྐད་དུ་ཞེས་པའོ། ། འདི་ལ་སློབ་དཔོན་གྱི་གཞུང་དུམ་བུ་སྔ་མའི་དགོས་པ་མདོར་བརྗོད་པ་ནི། འདི་དགག་པར་མི་ནུས་པ་ཉིད་དུ་བསྟན་པའི་ཕྱིར་རོ་ཞེས་བྱ་བ་ཡིན་ལ༑དུམ་བུ་ཕྱི་མའི་དགོས་པ་མདོར་བསྟན་པ་ནི། ཟླ་བོའི་ཚད་མ་མེད་པས་ངེས་པར་བསྟན་པའི་ཕྱིར་ཞེས་བྱ་བ་ཡིན་ནོ། ། གལ་ཏེ་ཟླ་བོའི་ཚད་མ་མེད་པས་འགལ་བ་མི་འཁྲུལ་བ་བཀག་པ་ཁོ་ན་ནས་དེ་ལས་སྟོབས་ཆེ་བའི་ཚད་མས་གནོད་བྱ་མ་ཡིན་པར་ཡང་གྲུབ་པའི་ཕྱིར་ཚིག་སྔ་མ་དོན་མེད་པར་མི་ཐལ་ལམ་ཞེ་ན། མི་ཐལ་ཏེ། ཚིག་འོག་མས་སྟོབས་མཚུངས་པའི་ཚད་མ་གཞན་བཀག་པས་ནི། སྟོབས་ཆེ་བའི་གནོད་བྱེད་བཀག་པ་མི་འགྲུབ་པའི་ཕྱིར་ཏེ། བཏགས་པའི་དོན་ལ་གྲགས་པའི་ཚད་མ་ཡིན་པའི་ཕྱིར་ན༑ བཏགས་པའི་དོན་སྒྲུབ་པ་ཕྱིན་ཅི་ལོག་གི་ཚད་མ་མེད་ཀྱང༌།

དངོས་པོ་མ་ཡིན་པས་དངོས་པོའི་རང་བཞིན་ལ་སྒྲའི་བརྗོད་བྱ་མེད་པར་དཔོག་པའི་ཚད་མས་ནི་གནོད་དེ། དངོས་པོ་རྟོགས་པས་བཏགས་པ་སེལ་བའི་ཕྱིར་རོ་སྙམ་དུ་རྣམ་པར་རྟོག་པའི་སྲིད་པའི་ཕྱིར་རོ། ། དེས་ན་སྔ་མས་ནི་དངོས་པོ་ལ་སྒྲའི་བརྗོད་བྱ་འགོག་པའི་ཚད་མ་བཀག་ནས་གྲགས་པ་གནོད་བྱེད་དུ་བརྗོད་པས། དངོས་པའི་ཆ་བསྒྲུབས་པའི་སྒོ་ནས་གནོད་བྱེད་དུ་བསྟན་པའི་དོན་དུའོ། ། ད་ནི་གསུམ་པ་གཞུང་དུམ་བུ་གཉིས་པོའི་དགོས་པ་རྒྱས་པར་སྟོན་ཏོ། ། འདི་ལ་བཞི་ལས། རྗེས་སུ་དཔག་པ་བཀག་པའི་དགོས་པ་དང་པོ་སྟོན་པ་ནི་དེ་འགོག་པ་ནི་ནས་ངེས་པའི་ཕྱིར་རོའི་བར་རོ། ། གནོད་བྱའི་དམ་བཅའ་སྒྲུབ་པའི་ཚད་མ་མཐའ་དག་མེད་པར་བསྟན་པའི་དོན་དུ་རྗེས་སུ་དཔག་པ་བཀག་པ་ཡིན་ནོའི་ཞེས་བྱ་བའི་དོན་ཏོ། ། གཉིས་པ་གཏན་ཚིགས་དཔེར་བརྗོད་པའི་དགོས་པ་སྟོན་པ་ནི། གང་ལ་ནས་འབྲས་བུའོ་ཡན་ཆད་དོ། ། འདིས་ནི་ཡོད་པའི་གཏན་ཚིགས་ཐུན་མོང་མ་ཡིན་པར་བརྗོད་པས་རྗེས་སུ་དཔག་པ་མཐའ་དག་བཀག་པར་གྲུབ་ལ། དེས་ཀྱང་ཚད་མ་མཐའ་དག་བཀག་པ་སྒྲུབ་པའི་ཕྱིར་རོ་ཞེས་སྔ་མ་ཉིད་གྲུབ་པའི་ཡན་ལག་ཏུ་ཕྱི་མར་བརྗོད་པ་སྟོན་པའོ།། གསུམ་པ་བརྡ་ལ་རག་ལས་པར་བཤད་པའི་དགོས་པ་ནི་སྒྲ་ནི་ནས་གསུངས་སོ་ཡན་ཆད་དོ། ། བཞི་པ་གནོད་བྱེད་དུ་བསྟན་པའི་དགོས་པ་ལ་གསུམ་སྟེ། དང་པོ་ངེས་པས་གེགས་མེད་པར་གྲུབ་པ་ནི། གེགས་ཡོད་པར་ནས་སྟོན་པ་ཡིན་ནོའི་བར་རོ། ། གཉིས་པ་ཚད་མ་གཉིས་ཕན་ཚུན་གྲུབ་པ་སྟོན་པ་ནི་རྣམ་པ་གསུམ་སྟེ། མཚན་ཉིད་མཚུངས་པ་དང༌། ཁྱད་པར་གཞན་མི་རུང་བ་དང༌། གྲངས་གཅིག་པ་བཀག་པའོ། ། དང་པོ་ནི་འདིས་ནི་ནས་འགྱུར་རོའི་བར་ཏེ། དཔེར་ན་གྲགས་པ་ངེས་པར་གྲུབ་པས་རྗེས་སུ་དཔག་པའི་ཡུལ་ཀུན་ལ་འགལ་བ་མི་འཁྲུལ་བ་མེད་པར་གྲུབ་པ་ལྟར། མངོན་སུམ་ངེས་བྱེད་དུ་གྲུབ་པས་ཀྱང་རྗེས་སུ་དཔག་པའི་ཡུལ་ཀུན་ལ་འགལ་བ་མི་འཁྲུལ་བ་མེད་པར་གྲུབ་བོ་ཞེས་བྱ་བའི་དོན་

བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། ཚད་མ་རྣམ་ངེས་ཀྱི་དཀའ་གནད་རྣམ་བཤད་བཞུགས་སོ། ། -PAGE 254--PAGE 315-