དངོས་པོའི་ཚུལ་གསུམ་ཡོད་པར་ངེས་ན་ཤེས་པ་ཉིད་དུ་མ་ངེས་ཀྱང་དེ་མ་ཡིན་པ་ལས་ཐ་དད་པར་འབྱེད་པའི་ཕྱིར་རོ།

 ། དེ་ལྟ་ན་ཡང་ཤེས་པ་ཉིད་ཡོད་དོ་ཞེ་ན། འོ་ན་དངོས་པོ་ཉིད་ལ་སོགས་པ་ཡང་མཚན་ཉིད་དུ་འགྱུར་རོ། ། གལ་ཏེ་ཤེས་པ་ཉིད་མ་རྟོགས་ན་ཐེ་ཚོམ་ཟ་བའི་མ་གྲུབ་པ་ལ་སོགས་པ་ལས་ཇི་ལྟར་དབྱེ་ཞེ་ན། ཤེས་པ་ཉིད་ཡོད་པ་སྟེ། དངོས་པོའི་ཆོས་ངེས་པས་སོ། ། འོ་ན་དེ་ཡང་མཚན་ཉིད་དུ་འགྱུར་རོ་ཞེ་ན༑ དངོས་པོ་ལ་ཡོད་དོ་ཅོག་མཚན་ཉིད་ཡིན་ན་ཧ་ཅང་ཐལ་བ་བརྗོད་ཟིན་ཏོ། དེས་ན་ནོག་དང་ལྐོག་ཤལ་ཉིད་བ་གླང་གི་མཚན་ཉིད་ཡིན་ཡང་དེའི་ཤེས་པ་ཐ་སྙད་དུ་བྱེད་པས་འཕེན་པ་བཞིན་དུ་འདིར་ཡང་བལྟའོ། ། རྣམ་པ་གཅིག་ཏུ་ན་དངོས་པོའི་ཆོས་མ་ཡིན་གྱི། བློའི་ཆོས་ཡིན་པས་རྟགས་ཀྱི་མཚན་ཉིད་མ་ཡིན་ཏེ། ཤེས་པར་བྱེད་པ་ལྟར་ཤེས་པར་བྱ་བ་ཉིད་ཀྱང་ཤེས་པ་མ་སྐྱེས་པར་མི་འཐད་པའི་ཕྱིར་དང༌། འཐད་ན་ཡང་ཐེ་ཚོམ་ཟ་བ་ལ་སོགས་པ་ངེས་བྱེད་ཀྱིས་ཡུལ་དུ་མ་བྱས་པ་ཡང་ཤེས་པ་ཉིད་ཡིན་པས་ན་རྣམ་པར་གཅོད་པ་མ་ཡིན་པའི་ཕྱིར་རོ། ། མཚན་ཉིད་རྣམ་གཅོད་ལ་ལྟོས་ཕྱིར། ། རྣམ་གཅོད་མིན་པ་མཚན་ཉིད་མིན། ། ལྡོག་པ་རྣམ་བཅད་མེད་མིན་ཏེ། ། རྗེས་འགྲོའི་ཁྱད་པར་ཉིད་ཡིན་པས། ། དག་པའི་རྗེས་འགྲོ་ལྡོག་པ་དག། མཚན་ཉིད་ཡིན་ན་དེ་ཡི་བུ། ། སྔོ་བསངས་སོགས་ལ་གཏན་ཚིགས་སུ། ། ཐལ་ཕྱིར་ཁྱད་པར་ཅན་ཉིད་ཡིན། ། དེས་ན་ཁྱད་པར་ཁྱད་པར་ཅན། ། གཉིས་ཀ་མཚོན་བྱེད་མཚན་ཉིད་ཡིན། ། དེ་བརྗོད་སྒྲ་དག་གཅིག་ན་ཡང༌། ། དོན་ཆོས་ཕན་ཚུན་འདྲེ་བ་མེད། ། དེ་ལྟར་གནོད་མེད་སོགས་མིན་ཏེ། ། རྣམ་གཅོད་བྱེད་པ་མིན་ཕྱིར་རོ། ། ངེས་པ་རྣམ་གཅོད་ཡོད་མིན་ཏེ། ། དངོས་ཆོས་རྣམ་གཞག་ཉིད་ལས་དེའི། ། ཚད་མ་དོན་གྱིས་འཕེན་པའི་ཕྱིར། ། ཡང་ན་ཤེས་པའི་ཆོས་ཡིན་པས། ། དངོས་ཆོས་རྟགས་ཀྱི་མཚན་ཉིད་མིན། ། ཤེས་ལ་ལྟོས་ཕྱིར་ཤེས་བྱ་ཡང༌། ། དོན་གྱི་ངོ་བོར་འགལ་ཕྱིར་རོ། ། རབ་ཏུ་དབྱེ་བའོ། ། མཚན་ཉིད་འགྲུབ་པའི་ལྟོས་གཞི་ནི་རྣམ་པ་གསུམ་སྟེ། རྗེས་སུ་དཔག་པར་བྱ་བ་དང༌། མཐུན་པའི་ཕྱོགས་དང༌། མི་མཐུན་པའི་ཕྱོགས་སོ།

། དང་པོ་རྗེས་སུ་དཔག་པར་བྱ་བ་ནི་རྣམ་པ་གཉིས་ཀྱིས་ཤེས་པར་བྱ་སྟེ། རྗེས་སུ་དཔག་པའི་སྒྲས་བརྗོད་པར་བྱ་བའི་རྣམ་གྲངས་སྤྱིར་བསམ་པ་དང༌། སྐབས་སུ་བབ་པའི་ཁྱད་པར་ངེས་པར་བྱའོ། ། དང་པོ་ནི་རྗེས་སུ་དཔག་པའི་སྒྲའི་དོན་ནི་སྐབས་ཀྱི་དབྱེ་བས་རྣམ་པ་གསུམ་སྟེ། བསྒྲུབ་བྱའི་ཆོས་ཅན་དང༌། བསྒྲུབ་བྱའི་ཆོས་དང༌། གཉིས་ཀའི་སྤྱིའོ། ། དེའང་ཐ་མ་ནི་དངོས་ཡིན་ལ། གོང་མ་གཉིས་ནི་ཉེ་བར་བཏགས་པ་ཡིན་ཏེ། དེ་ལྟར་རྣམ་པ་གསུམ་ཉིད་ཡིན་པ་ནི་གྲགས་པས་ངེས་པའི་ཕྱིར་རོ། ། སྒྲའི་དོན་ངེས་པ་ལ་ནི་གྲགས་པ་ནི་གྲགས་པས་ངེས་པའི་ཕྱིར་རོ། ། སྒྲའི་དོན་ངེས་པ་ལ་ནི་གྲགས་པ་ཁོ་ན་ཚད་མ་ཡིན་ནོ། ། སྐབས་ཀྱི་དབྱེ་བ་ཡང་དོན་ངེས་པ་ལ་ནི་གྲགས་པ་ཁོ་ན་ཚད་མ་ཡིན་ནོ། ། སྐབས་ཀྱི་དབྱེ་བ་ཡང་གཏན་ཚིགས་ཀྱི་མཚན་ཉིད་གཏན་ལ་འབེབས་པ་དང༌། ཁྱབ་པའི་མཚན་ཉིད་གཏན་ལ་འབེབས་པ་དང༌། བསྒྲུབ་བྱའི་མཚན་ཉིད་གཏན་ལ་འབེབས་པའི་སྐབས་ཀྱིས་སོ། ། འདི་ཡང་ཁྱད་པར་ཅི་འདྲ་བ་ལྟ་ཞེ་ན། གཏན་ཚིགས་ཀྱི་མཚན་ཉིད་ཀྱི་དབང་དུ་བྱས་ཏེ་མཚན་ཉིད་གཏན་ལ་འབེབས་པ་དང༌། དངོས་པོ་རྟོགས་པར་བྱེད་པ་དང༌། མཚན་ཉིད་ཀྱིས་ཐ་སྙད་དུ་བྱེད་པ་རྣམ་པ་གསུམ་མོ། ། དེ་ལ་སྤྱིར་གཏན་ཚིགས་དང་གཏན་ཚིགས་ལྟར་སྣང་བའི་རྣམ་པར་དབྱེ་བ་མི་ཤེས་པ་ལ་གང་ཞིག་ཆོས་འདི་རྣམས་དང་ལྡན་པ་ནི་གཏན་ཚིགས་ཡིན་ནོ་ཞེས་མཚན་ཉིད་དང་མཚོན་བྱའི་འབྲེལ་བའི་ཐ་སྙད་ངེས་པ་ནི་མཚན་ཉིད་གཏན་ལ་འབེབས་པ་ཞེས་བྱ་སྟེ། དངོས་པོའི་རིག་པ་ཙམ་ནི་མ་ཡིན་ནོ། ། མཚན་ཉིད་གཏན་ལ་འབེབས་པ་ནི་ཐམས་ཅད་དུ་ཐ་སྙད་ངེས་པ་ལ་བྱའོ། ། དངོས་པོ་རིག་པ་ཙམ་ནི་མཚན་ཉིད་དང་མཚོན་བྱའི་ཐ་སྙད་མི་ཤེས་པ་བ་གླང་ལ་སོགས་པ་ལ་ཡང་ཡོད་དོ། ། དེས་ན་དངོས་པོ་རིག་པ་ཡིན་ན་ཡང་མཚན་ཉིད་དང་མཚོན་བྱའི་ཐ་སྙད་ཀྱི་འབྲེལ་བ་མི་ཤེས་པ་ནི་ཚད་མའི་མཚན་ཉིད་ལ་སོགས་པར་ཤེས་པར་ཐལ་བ་མེད་དོ། ། གཉིས་པ་དངོས་པོ་རྟོགས་པར་བྱེད་པ་ཞེས་བྱ་བ་ནི་དུ་བ་ལ་སོགས་པའི་ཁྱད་པར་ངེས་པ་ལ་ཕྱོགས་ཀྱི་ཆོས་ལ་སོགས་པའི་དོན་ཙམ་ཚད་མས་ངེས་པས་སྟེ།

དེའང་མཚན་ཉིད་དང་མཚོན་བྱ་འབྲེལ་བའི་ཐ་སྙད་མ་རྟོགས་པར་རིག་གམ། རྟོགས་ནས་རིག་ཀྱང་སླ་སྟེ་གཏན་ལ་འབེབས་པ་ནི་མ་ཡིན་གྱི། འོན་ཀྱང་དངོས་པོ་ཙམ་ངེས་པའི་རང་བཞིན་ཡིན་ནོ། ། གསུམ་པ་ཐ་སྙད་དུ་བྱེད་པ་ནི་སྤྱིར་མཚན་ཉིད་གཏན་ལ་ཕབ་ཀྱི་འོག་ཏུ་འདི་ཡང་གཏན་ལ་ཕབ་པའི་མཚན་ཉིད་ཅན་ཡིན་པས་ན་གཏན་ཚིགས་ཡིན་ནོ། ། ཞེས་ཁྱད་པར་ལ་ཐ་སྙད་བྱེད་པའོ། ། དེ་གསུམ་ལས་མཚན་ཉིད་གཏན་ལ་འབེབས་པ་ཡང༌། གལ་ཏེ་རང་ཉིད་གཏན་ཚིགས་དང་གཏན་ཚིགས་ལྟར་སྣང་བའི་དབྱེ་བ་སེམས་པ་ན་གཏན་ལ་འབེབས་སམ་གཞན་དང་ལྷན་ཅིག་གཏན་ཚིགས་དང་གཏན་ཚིགས་མ་ཡིན་པའི་རྣམ་པར་དབྱེ་བ་ལ་བརྩད་པ་ན་རང་གིས་གཞན་ལའམ་གཞན་གྱིས་རང་ལ་གཏན་ལ་འབེབས་སམ། སློབ་དཔོན་གྱིས་སློབ་མ་ལ་འཆད་པའི་ཚེ་ཡིན་ཡང་སླ་སྟེ། ཐམས་ཅད་དུ་ཁྱད་པར་ཡོངས་སུ་མ་བཟུང་བས་ནི་རྗེས་སུ་དཔག་པའི་སྒྲས་ཆོས་ཅན་བརྗོད་པར་བྱ་བ་ཡིན་ཏེ། རང་ཉིད་ཉེ་བའི་ཁྱད་པར་མེད་པའི་ཕྱིར་ན་ཆོས་ཅན་གྱི་སྒྲས་བརྗོད་ན་ཐམས་ཅད་ཀྱི་ཚེ་མི་འདོད་པ་ལ་ཐལ་བར་འགྱུར་བའི་ཕྱིར་རོ། ། དེ་བཞིན་དུ་ཁྱབ་པ་ངེས་པར་བྱེད་པ་དང་བསྒྲུབ་བྱ་ཁོང་དུ་ཆུད་པ་ཡང་དེ་དག་གི་མཚན་ཉིད་གཏན་ལ་འབེབས་པ་ལ་འདོད་དོ། ། དེ་ལ་གཏན་ཚིགས་ཀྱི་མཚན་ཉིད་ཚུལ་གསུམ་དང༌། དེའི་མཚོན་བྱའི་འབྲེལ་བ་ངེས་པར་བྱེད་པ་ནི་གཏན་ཚིགས་ཀྱི་མཚན་ཉིད་ཡིན་ལ། ཁྱབ་པ་ཞེས་བྱ་བ་རྗེས་སུ་འགྲོ་ལྡོག་གི་ཚུལ་དེ་ཉིད་མཚོན་བྱར་བྱས་ཏེ། དེའི་མཚན་ཉིད་དང་ལྷན་ཅིག་འབྲེལ་བ་ཤེས་པར་བྱེད་པ་ནི་ཁྱབ་པ་ངེས་པར་བྱེད་པ་ཡིན་པས་ཐ་དད་དོ། ། བསྒྲུབ་བྱ་ངེས་པར་བྱེད་པ་ཡང་དམ་བཅས་བའི་མཚན་ཉིད་བརྗོད་པ་ན་དམ་བཅའ་བ་དང༌། དེའི་མཚན་ཉིད་ཀྱི་འབྲེལ་བ་ངེས་པ་ལ་བྱའོ། ། འདི་གཉིས་ཀ་ལ་ཡང་རང་ཉིད་རྟོགས་སམ། གཞན་ལ་སྒྲུབ་བམ། སློབ་མ་ལ་འཆད་ཀྱང་སླ་སྟེ། ཐམས་ཅད་དུ་རྗེས་སུ་དཔག་པར་བྱ་བ་ལ་སོགས་པའི་སྒྲས་བརྗོད་པར་བྱ་སྟེ། སྔ་མ་བཞིན་ནོ།

། དེ་ནི་རྗེས་སུ་དཔག་པར་བྱ་བའི་སྒྲས་བརྗོད་པར་བྱ་བའི་རྣམ་གྲངས་སྤྱིར་བསམ་པའོ། ། ཆ༡ གཏན་ཚིགས་ཀྱི་མཚན་ཉིད་བཤད་པ། སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བ་ནི་གཏན་ཚིགས་ཀྱི་མཚན་ཉིད་གཏན་ལ་འབེབས་པའི་ཚེ་རྗེས་སུ་དཔག་པར་བྱ་བའི་སྒྲའི་དོན་ཆོས་ཅན་ཡིན་ནོ། དེའང་ཅི་འདྲ་བ་ཞིག་ཅེ་ན། ཤེས་པར་འདོད་པའི་བྱེ་བྲག་དང་ལྡན་པའོ། ། དེ་ལ་ཤེས་པར་འདོད་པ་ནི་བསྒྲུབ་བྱའི་ཆོས་ཡིན་ཏེ་འདོད་པར་བྱ་བ་ཡིན་པས་སོ། ། ཤེས་པར་འདོད་པར་བྱ་བ་དེ་ཉིད་ནི་གཞན་ཤེས་པར་འདོད་པ་མ་ཡིན་པ་ལས་ཁྱད་པར་དུ་འགྱུར་པས་བྱེ་བྲག་ཡིན་ནོ། །དེས་ན་ཤེས་ཟིན་པ་དང་བསལ་བ་ནི་ཤེས་པར་འདོད་པའི་ཡུལ་མ་ཡིན་པས་ཤེས་པར་འདོད་པའི་བྱེ་བྲག་ཉིད་མ་ཡིན་ནོ། ། གལ་ཏེ་ཁྱད་པར་དེ་གྲུབ་ན་ཤེས་པར་འདོད་པར་བྱ་བ་མ་ཡིན་ན། མ་གྲུབ་ན་ཁྱད་པར་མ་གྲུབ་པས་དེའི་ཁྱད་པར་ཅན་གྱི་ཆོས་ཅན་མི་འགྲུབ་ལ། དེས་ན་ཕྱོགས་ཆོས་ཉིད་མ་གྲུབ་པར་ཐལ་ལོ་ཞེ་ན། འདིར་དངོས་པོ་ཉིད་ཁྱད་པར་ཡིན་ན་དེ་ལྟར་བདེན་པ་ཞིག་ན། འོན་ཀྱང་འདིར་ནི་བཏགས་པ་ཁྱད་པར་ཡིན་ནོ། ། བཏགས་པ་ནི་མ་ཤེས་པ་ཉིད་དུ་བློས་ཤེས་པར་བྱེད་དེ། དངོས་པོ་མེད་པ་ལ་དངོས་པོ་ལ་བརྟེན་པའི་འགལ་བ་མི་བསམ་མོ། ། དེས་ན་སྒྲུབ་བྱའི་ཆོས་ཚད་མས་མ་རྟོགས་པ་དེ་འདི་ལ་བསྒྲུབ་པར་བྱའོ་ཞེས་བཏགས་པའི་ཁྱད་པར་ཅན་ཆོས་ཅན་ཡིན་ནོ། ། དེ་ལ་ཡང་དེ་ཁོ་ནར་རྟོགས་པས་ཁྱད་པར་དུ་མ་བཟུང་ཡང་སྒྲུབ་པ་དང༌། གནོད་པ་མ་ཞུགས་པ་ཙམ་ཞིག་འདིས་ཉེ་བར་མཚོན་པར་བྱེད་པ་ཡིན་ནོ། ། དེས་ན་ཐེ་ཚོམ་དང་ལྡན་པའི་དོན་ནི་ཆོས་ཅན་ཡིན་ནོ། ། དེས་ན་ཡོད་པའམ་བཟློག་པར་ངེས་པ་ནི་ཕྱོགས་མ་ཡིན་པས་སྒྲ་ནི་མཉན་བྱ་མ་ཡིན་ཏེ་ཞེའམ། ཚང་མང་ན་མེ་ཡོད་དེ་ཞེས་སྒྲུབ་པ་ན། མཉན་བྱ་དང་དུ་བ་ལ་སོགས་པ་ནི་མ་གྲུབ་པ་ཡིན་ནོ། དེ་བཞིན་དུ་སྒྲ་ཉིད་ཀྱང་མ་གྲུབ་སྟེ་ཆོས་མ་ཡིན་པས་སོ། དེ་ལྟ་མོད་ཀྱི་ཕྱོགས་དང་ཤེས་པར་འདོད་པའི་བྱེ་བྲག་དང་ལྡན་པའི་སྒྲ་ནི་རྣམ་གྲངས་པར་འགྱུར་རོ།

དེས་ན་རྗེས་སུ་དཔག་པར་བྱ་བ་ནི་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ་ཞེས་བྱ་བ་གདགས་པའི་ཡུལ་བརྗོད་པ་མ་ཡིན་པར་འགྱུར་ན༑ སློབ་དཔོན་ཤེས་རབ་འབྱུང་གནས་མ་གཏོགས་པ་དག་འདོད་པའང་ཡིན་ནོ། དེས་ན་ཤེས་པར་འདོད་པ་སྟེ་ཐེ་ཚོམ་གྱི་ཡུལ་དུ་བྱས་པའི་ཁྱད་པར་དང་ལྡན་པ་ལ་དེ་སྐད་བརྗོད་པར་ལྟའོ། དེ་ལ་རྗེས་སུ་དཔག་པར་བྱ་བའི་སྒྲ་འཇུག་པ་ནི་བཏགས་ནས་སོ། དེས་ན་རྗེས་སུ་དཔག་པར་བྱ་བ་སྤྱི་ཡིན་པས་དེ་མ་གྲུབ་ན་དེའི་ཆོས་མ་གྲུབ་ལ། གྲུབ་ན་གྲུབ་པ་ལ་སྒྲུབ་པ་ཡིན་ནོ་ཞེས་བྱ་བའི་སྐྱོན་ཡང་བསལ་ཏོ། ། བཏགས་པ་ཡང་བཏགས་པའི་མཚན་ཉིད་དང༌། གདགས་པའི་ཡུལ་དང༌། བཏགས་པའི་སྒྲུབ་བྱེད་དང༌། བཏགས་པའི་ཕྱོགས་ལ་རྩོད་པ་སྤང་བ་བཞིས་ཤེས་པར་བྱའོ། ། དེ་ལ་སྒྲ་ཐམས་ཅད་དོན་ཐམས་ཅད་ལ་ཉེ་བར་བཏགས་པ་མ་ཡིན་ནམ། ཅི་སྟེ་ཆོས་ཅན་ལ་བཏགས་པར་འདོད་ཀྱི་སྤྱི་ལ་དངོས་སུ་འདོད་ཅེ་ན། སྒྲ་བཏགས་པར་འདྲ་ཡང་དོན་བཏགས་པ་དང་མ་བཏགས་པ་ནི་དངོས་དང་བཏགས་པའི་ཁྱད་པར་དུ་ཡོད་དོ། ། དེ་སྐད་དུ་ཡང༌། བླུན་པོ་ལ་ནི་བ་གླང་ཞེས། ། རྗེས་འབྲེལ་རྒྱུ་མཚན་འགའ་ལས་འདོད། ། དོན་ཙམ་ཕྱིན་ཅི་ལོག་འགྱུར་གྱི། ། སྒྲ་ནི་རང་གི་དོན་ལ་གནས། ཞེས་བཤད་པ་ཡིན་ནོ། ། ཉེ་བར་གདགས་པའི་ཡུལ་ནི་བསྒྲུབ་བྱའི་ཆོས་དང༌། སྤྱི་དང༌། ཆོས་ཅན་དང༌། དེ་རྣམས་གང་ཡང་མ་ཡིན་པ་བཞི་ལས། གང་ཡང་མ་ཡིན་པ་ནི་སྒྲའི་དོན་དུ་མ་གྲགས་པས་དེ་ལ་མི་འཇུག་པ་ཉིད་ཀྱིས་སྤངས་སོ། ། ལྷག་མ་བསྒྲུབ་བྱའི་ཆོས་ནི་མ་ཡིན་ཏེ། ཕྱོགས་ཀྱི་ཆོས་རྗེས་སུ་འགྲོ་བ་ལས་ཐ་དད་པ་མེད་པར་ཐལ་བའི་ཕྱིར་རོ། ། མཐུན་པའི་ཕྱོགས་ལ་ཡོད་པས་ནི་བསྒྲུབ་བྱའི་ཆོས་ལ་ཡོད་པར་འགྲུབ་པས་ཕྱོགས་ཀྱི་ཆོས་ཀྱང་དེར་འདུ་བར་ཐལ་བའི་ཕྱིར་རོ། ། དེ་ཉིད་ཀྱིས་ན་མ་འབྲེལ་བ་ཡང་རྟགས་སུ་ཐལ་ཏེ་ཚང་མང་གི་དུ་བ་རྒྱ་མཚོར་མེ་སྒྲུབ་པ་ན་ཚུལ་གསུམ་དང་ལྡན་པ་ཡིན་པས་སོ། ། སྤྱི་ཡང་མ་ཡིན་ཏེ་དངོས་ཀྱི་དོན་ལ་གནོད་པ་འཆད་པས་སོ།

། དེས་ན་ཇི་སྐད་བཤད་པའི་ཆོས་ཅན་ཉིད་ཉེ་བར་གདགས་པའི་ཡུལ་དུ་སྒྲའི་བྱེད་པ་ཁོ་ན་ལས་ངེས་པར་ནུས་སོ། ། བཏགས་པའི་སྒྲུབ་བྱེད་ནི། དངོས་ཀྱི་དོན་ལ་གནོད་པ་ཡོད་པ་དང༌། དེ་ལས་གཞན་ལ་འཇུག་པའི་འཐད་པ་ཡོད་པའོ། ། དང་པོ་ནི་སྤྱིའི་ཆོས་གཏན་ཚིགས་ལ་གནོད་པ་ཉིད་དང༌། གཞན་ཡང་དེའི་ཆོས་སུ་གྲུབ་ན་བསྒྲུབ་བྱ་གྲུབ་པ་དང༌། མ་གྲུབ་ན་གཏན་ཚིགས་དོན་མེད་པ་ཞེས་བྱ་བའི་དོན་གྱི་གནོད་པ་ཡང་ཡོད་པའོ། ། གཉིས་པ་ནི་ཉེ་བར་གདགས་པའི་རྒྱུ་མཚན་ཡོད་པ་དང༌། དགོས་པ་ཡོད་པ་དང༌། གོ་བར་བྱེད་པ་ཡོད་པའོ། ། དེ་ལ་རྒྱུ་མཚན་ནི་འདྲ་བ་དང་འབྲེལ་བའོ། ། འདྲ་བ་ནི་སྨན་བྱ་རོག་རྐང་ཞེས་བྱ་བ་ལྟ་བུའོ། ། འབྲེལ་བ་ནི་ཡན་ལག་དང་ཡན་ལག་ཅན་གྱི་འབྲེལ་བ་ནི་དཔེར་ན་རས་ཡུག་གི་ཕྱོགས་གཅིག་ལ་རས་ཡུག་ཅེས་བྱ་བ་ལྟ་བུའོ། ། རྒྱུ་དང་འབྲས་བུའི་འབྲེལ་བ་ནི་དཔེར་ན་ཉི་མའི་འོད་ལ་ཉི་མ་ཞེས་བྱ་བ་འབྲས་བུ་ལ་རྒྱུ་ཉེ་བར་འདོགས་པའམ། མྱོས་པའི་ནུས་པ་ལ་མྱོས་པ་ཞེས་རྒྱུ་ལ་འབྲས་བུ་ཉེ་བར་འདོགས་པའོ། ། འདིར་ནི་ཡན་ལག་དང་ཡན་ལག་ཅན་ཀྱི་འབྲེལ་བ་ཡོད་པ་ཡིན་ནོ། ། དགོས་པའི་ཆོས་ཅན་གྱི་ཆོས་ཐམས་ཅད་དགག་པའོ། ། གོ་བར་བྱེད་པ་ནི་བཏགས་ནས་འཇིག་རྟེན་ན་དོན་དེ་ལ་མིང་དེ་རབ་ཏུ་གྲགས་པ་སྟེ། ཆོས་ཅན་ལ་ནི་ཕྱོགས་ཀྱི་སྒྲ་རབ་ཏུ་གྲགས་པ་ཡིན་ནོ། ། དེས་ན། ཤེས་པར་འདོད་པའི་བྱེ་བྲག་ཅན། ། ཆོས་ཅན་ཕྱོགས་ཀྱི་མཚན་ཉིད་ཡིན། ། གང་ཚེ་དེ་ཆོས་གཏན་ཚིགས་ན། ། འདིར་ནི་ཇི་ལྟར་ཉེར་བཏགས་ཡིན། ། ཞེས་རྒྱན་མཛད་པས་བཤད་པ་ཡིན་ནོ། ། ཉེ་བར་བཏགས་པའི་ཕྱོགས་ལ་བརྩད་པ་སྤང་བ་ནི། གལ་ཏེ་དཔེའི་ཆོས་ཅན་དང༌། བསྒྲུབ་བྱའི་ཆོས་ཅན་དང༌། གཉིས་ཀ་མ་ཡིན་པའི་ཆོས་ཅན་རྣམས་ལ་ཁྱད་པར་མེད་པར་ཆོས་ཅན་གྱི་སྒྲས་གོ་བར་ཐལ་བས་ཕྱོགས་སུ་འདོགས་ན། འོ་ན་ཕྱོགས་ཀྱི་སྒྲའི་དོན་བསྒྲུབ་བྱའི་ཆོས་ཅན་དང༌། ཆོས་དང༌། སྤྱི་དང༌། དེ་དག་དང་འདྲ་བ་དཔེའི་ཆོས་ཅན་ལ་སོགས་པ་ལ་ཡང་ཁྱད་པར་མེད་པར་ཕྱོགས་ཀྱི་སྒྲ་འཇུག་པས།

ཕྱོགས་ཐམས་ཅད་ཀྱི་ཆོས་གཏན་ཚིགས་སུ་ཐལ་བར་འགྱུར་རོ་ཞེ་ན། ལན་བརྗོད་པ། རེ་ཞིག་དཔེའི་ཆོས་ཅན་ནི་ཕྱོགས་ཀྱི་སྒྲའི་དོན་དུ་མ་གྲགས་པས་དེ་རྟོགས་པར་མི་ཐལ་བ་ཁོ་ནའོ། ། བསྒྲུབ་བྱའི་ཆོས་ཀྱང་ཕྱོགས་ཀྱིས་རྟོགས་པར་ཐལ་བར་མ་ཡིན་ཏེ། དེ་ལྟར་བརྗོད་ན་ཚིག་དགོས་པ་མེད་པར་ཐལ་བའི་ཕྱིར་ཏེ། བསྒྲུབ་བྱའི་ཆོས་ལ་ཡོད་པ་ནི་མཐུན་པའི་ཕྱོགས་ལ་ཡོད་པར་བརྗོད་པ་ཉིད་ལས་གྲུབ་པའི་ཕྱིར་རོ། ། འོ་ན་ཆོས་ཅན་གྱི་ཆོས་ཞེས་བརྗོད་པས་ཀྱང་དཔེའི་ཆོས་ཅན་ལ་ཐལ་བ་མ་ཡིན་ཏེ། མཐུན་པའི་ཕྱོགས་ལ་ཡོད་པ་ཞེས་བྱ་བས་གྲུབ་ཟིན་པའི་ཕྱིར་རོ་ཞེ་ན། མ་ཡིན་ཏེ་གྲུབ་ཟིན་ཀྱང་བརྣན་པའི་ཕྱིར་སྨོས་པར་དོགས་པར་འགྱུར་ཏེ། མཐུན་པ་ཁོ་ན་ལ་ཡོད་པ་ཞེས་བྱ་བས་དེ་མེད་པ་ལ་མེད་པར་གྲུབ་ཀྱང་མེད་པ་ལ་མེད་པ་སྨོས་པ་ནི་བརྣན་པའི་དོན་ཡིན་པར་འདོད་པ་བཞིན་ནོ། ། འོ་ན་མཐུན་པ་ལ་ཡོད་པར་བརྗོད་པས་གྲུབ་བཞིན་དུ་བསྒྲུབ་བྱའི་ཆོས་ལ་ཡོད་པར་བརྗོད་པ་ནི་བརྣན་པའི་དོན་དུ་དོགས་པར་འགྱུར་རོ་ཞེ་ན། མ་ཡིན་ཏེ་བརྣན་པས་ངེས་པར་བྱེད་པ་ཡིན་ན་བརྗོད་པ་འགལ་བའི་ཕྱིར་རོ། ། བསྒྲུབ་བྱའི་ཆོས་ཁོ་ན་ལ་ངེས་པར་བྱ་བའི་དོན་དུ་བརྣན་པ་ཡིན་ན་མཐུན་པའི་ཕྱོགས་ལ་ཡོད་པར་བརྗོད་པའི་དོན་ལ་གནོད་པའི་ཕྱིར་ཏེ། ཆོས་ཁོ་ན་ལ་ཡོད་པ་དང་ཆོས་ཅན་ལ་ཡང་ཡོད་པ་ནི་འགལ་བའི་ཕྱིར་རོ། ། འོན་ཏེ་བསྒྲུབ་བྱའི་ཆོས་དང་ཆོས་ཅན་གང་རུང་ཞིག་གཉིས་ལས་གཞན་ལ་མེད་པ་བརྣན་པས་ངེས་པར་བྱེད་དོ་ཞེ་ན༑ འོ་ན་བརྣན་པ་ལ་དོན་མེད་དེ། དངོས་སུ་མཐུན་པའི་ཕྱོགས་ཁོ་ན་ལ་ཡོད་པ་ཞེས་བྱ་བས་བརྣན་པའི་དོན་གྲུབ་པའི་ཕྱིར་རོ། ། མེད་པ་ལ་མེད་པ་བརྗོད་པ་ནི་དེ་ལྟ་མ་ཡིན་ཏེ། མཐུན་པའི་ཕྱོགས་ཁོ་ན་ལ་ཡོད་པ་ཞེས་བྱ་བས་གཞན་ལ་འཇུག་པ་བཀག་ཀྱང་མེད་པ་ཁོ་ན་ལྡོག་པའི་ཡུལ་དུ་མ་བསྟན་ཏེ། གཞན་པ་དང་འགལ་བ་དག་ཀྱང་དེས་འཕངས་པའི་བརྣན་པ་དོན་ཡོད་དོ། ། འདི་ནི་དེ་ལྟ་མ་ཡིན་ཏེ།

ཚིག་གཞན་གྱིས་མ་གྲུབ་པ་བརྣན་པས་མི་སྒྲུབ་པའི་ཕྱིར་རམ། གོང་མ་ལྟར་ཆོས་འབའ་ཞིག་ལ་ཡོད་པར་ཚིག་གཞན་གྱིས་མ་གྲུབ་ཀྱང་དེའི་དོན་དུ་ཡིན་ན་ཚིག་གི་བྱ་བ་འགལ་བའྀ་ཕྱིར་རོ། ། དངོས་པོ་དཔྱོད་པའི་འཐད་པ་ལ་མི་ལྟོས་པར་སྒྲའི་བྱེད་པ་ཁོ་ནའི་རྗེས་སུ་འབྲང་བ་ལ་ལྟོས་ཏེ། ཉེ་བར་མ་བཏགས་ན་གཞན་ལ་ཐལ་བ་དང༌། བཏགས་པའི་ཕྱོགས་ལ་ཡོན་ཏན་ཡོད་པར་བརྗོད་པ་ཡིན་གྱི། དངོས་པོའི་རྗེས་སུ་འབྲང་བ་ལ་ལྟོས་ནས་ནི་བསྟན་བཅོས་ཉེ་བར་མཁོ་བ་མ་ཡིན་ནོ། ། འོ་ན་བསྒྲུབ་པར་བྱ་བའི་སྤྱི་ཉིད་ནི་དངོས་སུ་རྗེས་སུ་དཔག་པར་བྱ་བའི་དོན་ཡིན་པས་དེ་ལ་འཇུག་པ་ཅི་ལྟར་འགོག་ཅེ་ན། དེ་ལ་ཡང་སྒྲའི་དོན་ཉམས་པའི་ཕྱིར་སྒྲའི་རྗེས་སུ་འབྲང་བ་དེ་ལྟར་རྟོགས་པ་མ་ཡིན་ནོ། ། ཅི་ལྟར་སྒྲའི་དོན་ཉམས་ཞེ་ན། གཏན་ཚིགས་ཞེས་བྱ་བ་ནི་ལྐོག་གྱུར་པའི་དོན་གོ་བར་བྱེད་པ་ལ་རབ་ཏུ་གྲགས་སོ།

 ། གལ་ཏེ་སྤྱི་ལ་ཡོད་པ་གཏན་ཚིགས་ཀྱི་མཚན་ཉིད་ཡིན་ན་ནི། ལྐོག་ཏུ་གྱུར་པའི་དོན་མཚོན་པར་བྱེད་པ་གཏན་ཚིགས་ཀྱི་དོན་ལ་གནོད་པས་མཚན་ཉིད་དང༌། མཚོན་བྱ་བརྗོད་པའི་ཚིག་ཕན་ཚུན་འགལ་བར་ཐལ་བའི་ཕྱིར་རོ། ། དེས་ན་ཚིག་གི་བྱེད་པའི་རྗེས་སུ་འབྲང་བ་དེ་ལྟར་རྟོགས་པར་ཐལ་བ་ཡང་མེད་པས་ཉེ་བར་བཏགས་པའི་ཕྱོགས་ལ་རྩོད་པ་མཐའ་དག་མེད་དོ། ། དེས་ནི་རྗེས་སུ་དཔག་པར་བྱ་བ་བཤད་དོ།། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པའོ། ། དེ་ལ་དོན་མཐུན་པ་ནི་འདྲ་བ་ཡིན་ཏེ། དེས་ན་འདྲ་བའི་དོན་གྱི་དངོས་པོ་ནི་མཐུན་པའི་ཕྱོགས་ཡིན་ནོ། ། དེ་ལ་ཕྱོགས་ཀྱི་སྒྲ་ནི་འདིར་འདྲ་བའི་ཡུལ་བརྗོད་པ་ཡིན་ནོ། ། དེས་ན་འདྲ་བའི་དངོས་པོ་དང་འདྲ་བའི་ཡུལ་དང༌། གཉིས་ཀའི་སྤྱི་གསུམ་གྱིས་གཏན་ལ་དབབ་བོ། ། དེ་ལ་འདྲ་བའི་དངོས་པོ་ནི་རྣམ་པ་གསུམ་དུ་བརྟག་སྟེ། ཅི་ཆོས་ཅན་འབའ་ཞིག་གམ། འོན་ཏེ་ཆོས་འབའ་ཞིག་གམ། དེ་སྟེ་གཉིས་ཀའི་སྤྱི་ཡིན་ཞེ་ན། དང་པོ་ཆོས་ཅན་འབའ་ཞིག་ནི་མ་ཡིན་ཏེ། དུ་བས་མེ་སྒྲུབ་པ་ན་ཆུ་ཀླུང་ལ་སོགས་པ་ཡང་དེར་ཐལ་བའི་ཕྱིར་ རོ། ། ཡང་ན་ཆོས་མི་མཐུན་པའི་ཕྱོས་སུ་ཐལ་བས་ལྡོག་པ་མ་གྲུབ་པར་ཐལ་བའི་ཕྱིར་རོ། ། དེས་ན་མཚན་ཉིད་མི་སྲིད་པར་འགྱུར་རོ། ། ཆོས་འབའ་ཞིག་ཀྱང་མ་ཡིན་ཏེ། རྗེས་སུ་འགྲོ་བ་མེད་པར་ཐལ་བའི་ཕྱིར་ཏེ། ཇི་ལྟར་ཆོས་ཅན་ལ་གཏན་ཚིགས་ཡོད་པ་དེ་ལྟར་ཆོས་ཙམ་ལ་མེད་པས་ན་རྗེས་སུ་འགྲོ་བ་མེད་པར་ཐལ་བ་ཡིན་ནོ། ། འོ་ན་ཆོས་ཅན་འབའ་ཞིག་མཐུན་པའི་ཕྱོགས་ཀྱི་དངོས་པོ་ཡིན་ན་ལྡོག་པ་མ་གྲུབ་པར་བརྗོད་པ་འགལ་ལོ་ཞེ་ན། མ་ཡིན་ཏེ། རེས་འགའ་ཆོས་ཅན་ལ་ཇི་ལྟ་བུ་དེ་ལྟ་བུའི་འབྲེལ་བ་བསྒྲུབ་བྱའི་ཆོས་ལ་ཡང་སྲིད་པས་དེ་སྐད་བརྗོད་དེ། དཔེར་ན་ལ་ལ་དུ་བ་བརྟེན་པ་ལྟར་མེ་ལ་ཡང་བརྟེན་ལ་ཁྱད་པར་གྱི་འབྲེལ་བ་ལྷག་པ་དེ་དང་ཡིན་པས་ནི་བརྟེན་པ་ཙམ་ལ་མི་གནོད་པ་ལྟ་བུའོ།

། དེས་ན་དུ་བ་ནི་ལའི་ཆོས་ཡིན་པ་ལྟར་མེའི་ཡང་ཡིན་ནོ། ། ཡོད་པ་ལ་སོགས་པ་ནི་སྒྲའི་ཆོས་ཡིན་གྱི་མི་རྟག་པའི་མ་ཡིན་པས་ན་ཆོས་འབའ་ཞིག་མཐུན་པའི་ཕྱོགས་ཡིན་ན་རྗེས་སུ་འགྲོ་བ་མེད་པར་བརྗོད་པས་མི་འགལ་ལོ། ། ཡང་ན་ཆོས་ཅན་མི་མཐུན་པའི་ཕྱོགས་སུ་འགྱུར་བ་ལས་ལྡོག་མ་གྲུབ་པར་ཡང་ཐལ་ཏེ། དེས་ན་མཚན་ཉིད་མི་སྲིད་པ་ཉིད་དོ། ། འོ་ན་གང་ཡིན་ཞེ་ན། སྤྱི་ཡིན་ནོ། ། འདི་སྒྲུབ་པར་བྱ་བའི་ཆོས་དང་ཆོས་ཅན་འགའ་ཞིག་གྱི་སྤྱི་ནི་མཐུན་པའི་ཕྱོགས་ཀྱི་དོན་ཡིན་ནོ། ། སྤྱི་ཞེས་བྱ་བ་ཡང་ཆོས་ཀྱིས་ཁྱད་པར་དུ་བྱས་པའི་ཆོས་ཅན་ཡིན་པས་ན་དེ་ཁོ་ནར་ཁྱད་པར་ཅན་གྱི་ཆོས་ཅན་མཐུན་པའི་ཕྱོགས་ཡིན་ནོ།། ཆོས་སམ་ཆོས་ཅན་འབའ་ཞིག་པ་ནི་བཀག་པ་ཡིན་ནོ། ། དེ་ནི་འདྲ་བའི་དངོས་པོའོ། ། འདྲ་བ་ནི་ཡུལ་ལ་ལྟོས་པ་ཡིན་པས་གང་དང་འདྲ་བར་བརྗོད་པར་བྱ། རང་ཉིད་འབའ་ཞིག་ནི་འདྲ་བ་མི་སྲིད་དོ་ཞེ་ན། ཁ་ཅིག་ན་རེ། འདྲ་བའི་ཡུལ་ངེས་པ་ནི་མེད་དེ་འོན་ཀྱང་རང་ཉིད་ཕན་ཚུན་འདྲ་བ་ཡིན་ནོ། ། དེས་ན་མེ་ཡོད་པ་གཞན་གང་ཡང་རུང་བ་ནི་འདྲ་བའི་ཡུལ་ཡིན་ལ། དེ་ཉིད་ཀྱང་གཞན་གྱི་འདྲ་བའི་ཡུལ་ཡིན་ནོ་ཞེས་ཟེར་རོ། ། དེ་ནི་མི་འཐད་དེ་མི་མཐུན་པའི་ཕྱོགས་ཀྱང་ཕན་ཚུན་འདྲ་བས་དེར་ཐལ་བའི་ཕྱིར་རོ། ། དེ་ལ་ཕན་ཚུན་འདྲ་བ་མེད་ན་ནི་དེ་བསྒྲུབ་བྱར་བྱས་ཀྱང་མཐུན་པའི་ཕྱོགས་སུ་མི་འགྱུར་བར་ཐལ་ན་འགྱུར་བ་ཡང་ཡིན་ནོ། ། གལ་ཏེ་བསྒྲུབ་པར་འདོད་པའི་སྐབས་སུ་བསྒྲུབ་བྱའི་ཆོས་དང་ལྡན་པར་ཕན་ཚུན་འདྲ་བ་ཡིན་ནོ་ཞེ་ན། བསྒྲུབ་པར་མི་འདོད་པ་ལ་ཡང་ཕན་ཚུན་གྱི་འདྲ་བ་ནི་ཉམས་པ་མེད་དོ། ། གཞན་ཡང་ཕན་ཚུན་འདྲ་བ་མཐུན་པའི་ཕྱོགས་ཡིན་ན་གང་ཕན་ཚུན་འདྲ་བ་མེད་པ་དེ་མཐུན་པའི་ཕྱོགས་མ་ཡིན་པར་འགྱུར་རོ། ། དེ་ལྟ་ན་ཡང་གཉིས་མེད་པ་དང་དུ་མ་མེད་པར་དགག་པ་ཙམ་བསྒྲུབ་པའམ་དངོས་པོ་རྣམ་པར་བཅད་པ་ཙམ་སྒྲུབ་པ་ན་མཐུན་པའི་ཕྱོགས་མེད་པར་འགྱུར་ཏེ།

ཕན་ཚུན་འདྲ་བ་མེད་པས་སོ། ། ཡོད་ན་ནི་དེ་བསྒྲུབ་བྱའི་ཆོས་ཀྱི་སྤྱི་ལྡོག་པ་ཡིན་པའི་ཕྱིར་མཐུན་པའི་ཕྱོགས་ཤིན་ཏུ་ཡང་མ་ཡིན་ནོ། ། འདྲ་བ་ནི་དུ་མས་ཁྱབ་པ་ཕན་ཚུན་རང་བཞིན་དུ་མ་བྱུང་བ་ན་ཡང་དངོས་པོ་མེད་པ་མ་ཡིན་ཏེ། དེ་ནི་དངོས་པོའི་རང་བཞིན་ཡིན་པའི་ཕྱིར་རོ། ། གལ་ཏེ་དེ་ཁོ་ན་ཕན་ཚུན་འདྲ་བ་མེད་ཀྱང་བློས་དེ་ལྟར་བཏགས་པས་ཉེས་པ་མེད་དོ་སྙམ་ན། འོ་ན་བློས་གཉིས་མེད་པར་ངེས་པར་བྱ་བ་མ་ཡིན་པར་འགྱུར་ཏེ་གཉིས་སུ་བཏགས་པའི་ཕྱིར་རོ། ། དེས་ན་གཉིས་མེད་པ་ལ་སོགས་པ་བསྒྲུབ་བྱ་མ་ཡིན་ནོ། ། གཞན་ཡང་བཏགས་པས་མཐུན་པའི་ཕྱོགས་སུ་བྱེད་ན་མི་མཐུན་པའི་ཕྱོགས་མཐའ་དག་ཀྱང་དེར་འགྱུར་རོ། ། གཞན་ཡང་སློབ་དཔོན་ཉིད་ཀྱིས། རྗེས་དཔག་བྱ་དང་དེ་མཚུངས་ལ་ཞེས་རྗེས་སུ་དཔག་པར་བྱ་བ་དང་འདྲ་བས་མཐུན་པའི་ཕྱོགས་སུ་བརྗོད་པ་དང༌། ཡང་དེ་དང་མཚུངས་པ་ཉིད་ལ་ཞེས་ངེས་པར་བཟུང་བའི་ཕྱིར་ཆོས་ཅན་ལ་མེད་པར་འགྱུར་རོ་ཞེ་ན་ཞེས་རྒོལ་བ་བཀོད་ནས། ལན་དུ་མ་ཡིན་ཏེ་གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་སྡུད་པའི་ངེས་པར་བཟུང་བས་ནི་གཞན་རྣམ་པར་གཅོད་པ་ཡིན་ཏེ་ཞེས་བྱ་བ་ལ་སོགས་པ་དང༌། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པའི་གཏན་ཚིགས་དེའི་ཞེས་བྱ་བ་ལ་སོགས་པ་གསུངས་པ་དང་ཡང་འགལ་ལོ། ། དེས་ན་ཕན་ཚུན་འདྲ་བས་ནི་མཐུན་པའི་ཕྱོགས་མ་ཡིན་པར་ངེས་སོ། ། ཡང་ཁ་ཅིག་ན་རེ། མཐུན་པའི་ཕྱོགས་ནི་ཆོས་ཅན་དང་འདྲ་བའི་ཕྱིར་ཡིན་ནོ། ། ཇི་ལྟར་ཆོས་ཅན་ལ་བསྒྲུབ་བྱའི་ཆོས་ཡོད་པ་ལྟར་དེ་ཡོད་པའི་ཆོས་ཅན་གཞན་ཡང་ཡིན་ནོ། ། དེས་ན་བསྒྲུབ་བྱའི་ཆོས་ཅན་ལས་ཐ་དད་པ་ཁོ་ན་མཐུན་པའི་ཕྱོགས་དང་མི་མཐུན་པའི་ཕྱོགས་ཡིན་པས་ན་མཐུན་པའི་ཕྱོགས་ལ་ཡོད་པར་ངེས་པ་ན་བསྒྲུབ་བྱ་གྲུབ་ཟིན་པར་ཐལ་བ་དང༌། འགལ་བ་ཡང་དག་པའི་གཏན་ཚིགས་སུ་འགྱུར་བའམ་ཐུན་མོང་གི་མ་ངེས་པ་འགའ་ཞིག་འགལ་བར་ཐལ་བ་དང༌། ལྷག་མ་དང་ལྡན་པ་ལྡོག་པར་ངེས་པས་ཡང་དག་པར་ཐལ་བའོ།

། དང་པོ་ནི་མཐུན་པའི་ཕྱོགས་ངེས་པ་ན། ལ་ཡང་མེ་དང་ལྡན་པར་ངེས་པར་ཐལ་བའི་ཕྱིར་ཏེ་འདྲ་བ་ནི་གཉིས་ལ་གནས་པའི་ཕྱིར་རོ། །གཉིས་པ་ནི་བྱས་པས་རྟག་པ་སྒྲུབ་པ་ན་བུམ་པ་ལ་སོགས་པ་ཆོས་ཅན་དང་འདྲ་བས་མཐུན་པའི་ཕྱོགས་སུ་འགྱུར་ལ། ནམ་མཁའ་ནི་ལྡོག་པར་འགྱུར་བའི་ཕྱིར་རོ། ། གལ་ཏེ་བསྒྲུབ་བྱའི་ཆོས་ཀྱིས་དངོས་པོ་ལ་འདྲ་བ་མ་ཡིན་པས་དེ་ལྟར་མི་ཐལ་ལོ་སྙམ་ན། འོ་ན་གཞལ་བྱའི་ཕྱིར་སྒྲ་རྟག་གོ་ཞེས་བྱ་བ་འགལ་བར་ཐལ་ཏེ། རྟག་པ་ནམ་མཁའ་ལ་སོགས་པ་དང་སྒྲ་གཉིས་བསྒྲུབ་བྱའི་ཆོས་ཀྱིས་འདྲ་བ་མེད་པས་དེའང་མི་མཐུན་པའི་ཕྱོགས་སུ་ཐལ་བའི་ཕྱིར་རོ། ། གསུམ་པ་ནི་ཤིང་ཐོག་འདི་དག་ནི་རོ་འདི་བྲོ་བ་ཡིན་ཏེ། ཤིང་ཕུང་གཅིག་ལས་སྐྱེས་པའི་ཕྱིར་ཟོས་པ་དང་འདྲའོ་ཞེས་བྱ་བ་ཆོས་ཅན་ལས་ཐ་དད་པའི་བསྒྲུབ་བྱ་མེད་པ་ལས་ལྡོག་པ་གྲུབ་པའི་ཕྱིར་ཏེ། དཔེ་དང་ཕྱོགས་ལས་གཞན་ལ་མེད་པར་མཐོང་བའི་ཕྱིར་ཏེ། དཔེ་དང་ཕྱོགས་ལས་གཞན་ལ་མེད་པར་མཐོང་བའི་ཕྱིར་རོ། ། དེས་ན་སྒྲུབ་པའི་ཆོས་ཅན་དང་དོན་དམ་པར་འདྲ་བ་ཡང་མཐུན་པའི་ཕྱོགས་མ་ཡིན་ནོ། ། འོ་ན་གང་དང་འདྲ་བ་ཡིན་ཞེ་ན། བསྒྲུབ་པར་བྱ་བའི་སྤྱི་དང་ངོ༌། ། བསྒྲུབ་པར་བྱ་བའི་མཚན་ཉིད་པར་དེ་ནི་དངོས་པོའི་རང་བཞིན་མ་ཡིན་ཏེ། ཚད་མས་མ་བསལ་བའི་མེ་མེད་པ་ལ་ཡང་ཡོད་པའི་ཕྱིར་ཏེ། བསལ་བ་དང་གྲུབ་པ་མེད་ན་དངོས་པོ་ལ་བསྒྲུབ་བྱའི་ཆོས་པས་ནི་དམ་བཅའ་བ་ལྟར་སྣང་བར་མི་འགྱུར་བའི་ཕྱིར་རོ། ། གཞན་ཡང་བསྒྲུབ་པར་བྱ་བ་ནི་འདོད་པས་བཞག་པའི་ཕྱིར་དེ་དང་འདྲ་བ་ཡང་དངོས་པོའི་ཆོས་མ་ཡིན་པས་ན་ཕྱོགས་དང་མཐུན་ཕྱོགས་གང་རུང་ལ་སོགས་པ་ནི་བཏགས་པ་ཡིན་ནོ། ། དེ་ལྟ་མ་ཡིན་ན་མེ་ཡོད་ཕན་ཚུན་འདྲ་བ་དང༌། ལ་དང་གཞན་མེ་ཡོད་པར་འདྲ་བ་དངོས་པོ་མ་ཡིན་པས་ཕྱོགས་དང་མཐུན་ཕྱོགས་ཀྱི་གཏན་ཚིགས་དངོས་པོ་མ་ཡིན་པར་ཇི་ལྟར་བརྗོད་པར་ནུས། དེས་ན་བསྒྲུབ་པར་བྱ་བ་མཚན་ཉིད་པ་ནི་བཏགས་པ་ཁོ་ན་ཡིན་པ་དེ་དང་འདྲ་བ་ནི་མཐུན་པའི་ཕྱོགས་ཡིན་ཏེ་ཕྱོགས་དང་འདྲ་བའི་ཕྱིར་རོ།

། དེ་ལྟ་ཡིན་དང་དངོས་པོ་ཐམས་ཅད་ནི་རྣམ་པ་གཉིས་སུ་གནས་ཏེ། བཏགས་པའི་དོན་ཕྱོགས་དེ་དང་འདྲ་བ་མཐུན་པའི་ཕྱོགས་དང༌། མི་འདྲ་བ་མི་མཐུན་པའི་ཕྱོགས་སོ། ། གལ་ཏེ་སྤྱིའི་བདག་ཉིད་ཀྱི་བསྒྲུབ་པར་བྱ་བ་དང་འདྲ་བ་མཐུན་ཕྱོགས་ཡིན་ན། ཆོས་ཅན་ཡང་མཐུན་པའི་ཕྱོགས་སུ་འགྱུར་ཏེ། བཏགས་པའི་ཕྱོགས་དང་འདྲ་བས་སོ། ། དེས་ན་དེ་དང་མཚུངས་པ་ཉིད་ལ་ཞེས་ངེས་པར་གཟུང་བའི་ཕྱིར་ཆོས་ཅན་ལ་མེད་པར་འགྱུར་རོ། །ཞེ་ན་ཞེས་བྱ་བའི་རྩོད་པ་དང༌། མ་ཡིན་ཏེ་གཞན་དགག་པའི་དོན་ཡིན་པའི་ཕྱིར་ཏེ་ཞེས་བྱ་བ་ལ་སོགས་པའི་ལན་གཉིས་ཀ་མ་འབྲེལ་བར་ཐལ་ལོ་ཞེ་ན། མ་འབྲེལ་བར་མི་ཐལ་ཏེ། ཆོས་ཅན་ལ་རྗེས་སུ་དཔག་པར་བྱ་བའི་དོན་མཚན་ཉིད་པ་ལ་བརྗོད་པ་ན། ཕ་རོལ་པོ་རྗེས་སུ་དཔག་པར་བྱ་བ་དང་མཐུན་པ་ཞེས་བྱ་བ་ཆོས་ཅན་དང་མཐུན་པ་ལ་རྗོད་པར་རྟོགས་ནས་རྒོལ་བ་ཡིན་ནོ། ། དེའང་འཁྲུལ་བའི་རྒྱུ་མཚན་ཡོད་པས་མི་རིགས་པ་མ་ཡིན་ཏེ། སྒྲའི་དོན་ནི་དེ་ལྟར་ཡང་འགྱུར་བའི་ཕྱིར་རོ། ། སློབ་དཔོན་གྱིས་ནི་སྒྲའི་དོན་དེ་ལྟར་འགྱུར་བ་ཡང་བདེན་མོད་ཀྱི་འོན་ཀྱང་དེ་ལྟར་བརྗོད་པར་ནི་མི་འདོད་དོ། ། དེ་ལྟ་མོད་ཀྱི་དེ་ལྟར་སྒྲའི་དོན་ཁས་བླངས་ཀྱང་སྐྱོན་འདིར་མི་འགྱུར་རོ་ཞེས་སྟོན་པ་ནི་མ་ཡིན་ཏེ་ཞེས་བྱ་བ་ལ་སོགས་པས་ལན་བཏབ་པའི་ཕྱིར་མ་འབྲེལ་བ་མ་ཡིན་ནོ། ། དེས་ན་བསྒྲུབ་པར་བྱ་བ་ནི་མ་གྲུབ་པའི་ཆོས་ཀྱི་ཁྱད་པར་ཅན་ཡིན་ལ། དེའང་ཚད་མས་གྲུབ་ན་མ་གྲུབ་པ་ཉིད་འགལ་བའི་ཕྱིར་བཏགས་པའི་ཁྱད་པ་ཅན་ཡིན་པས་བཏགས་པ་ཁོ་ན་ཡིན་ལ། དེ་དང་འདྲ་བའི་དངོས་པོ་ནི་མཐུན་པའི་ཕྱོགས་ཡིན་པས་ན་སྐྱོན་འགའ་ཡང་མེད་དོ། ། དེ་ནི་འདྲ་བའི་ཡུལ་བཤད་པའོ། ། འདྲ་བར་བྱེད་པ། དེ་གཉིས་ཀྱི་སྤྱི་གང་ཡིན་ཞེ་ན། བསྒྲུབ་པར་བྱ་བའི་ཆོས་ཀྱི་སྤྱིའོ། ། དེས་ན་བསྒྲུབ་པར་བྱ་བའི་ཆོས་ཅན་དང་བསྒྲུབ་བྱའི་ཆོས་ཀྱི་ཁྱད་པར་བཀག་པ་ཡིན་ནོ། །གལ་ཏེ་ཆོས་ཅན་གྱིས་འདྲ་བ་ཡིན་ན་དེའི་ཚེ་ཐུན་མོང་མ་ཡིན་པ་ཡང་རྗེས་སུ་འགྲོ་བ་དང་ལྡན་པར་ཐལ་བའི་ཕྱིར་ཏེ།

སྒྲ་གཅིག་ཕྱོགས་སུ་བྱས་པ་ན་སྒྲ་གཞན་ཆོས་ཅན་གྱིས་འདྲ་བའི་ཕྱིར་རོ། ། ཡང་ན་སྒྲ་གཅིག་པོ་དེ་ཉིད་ཀྱང་མཐུན་པའི་ཕྱོགས་སུ་འགྱུར་ཏེ། བསྒྲུབ་བྱ་བ་བཏགས་པའི་དོན་དང་ཆོས་ཅན་གྱིས་འདྲ་བ་གྲུབ་པའི་ཕྱིར་རོ། ། བསྒྲུབ་བྱའི་ཆོས་ཀྱིས་འདྲ་བའི་ཕྱོགས་ལ་ནི་དེ་ལྟར་མི་ཐལ་ཏེ་བསྒྲུབ་བྱ་མ་གྲུབ་པ་དོན་དམ་པར་འདྲ་བ་ཡོད་ཀྱང་འདྲ་བར་ངེས་པར་མི་ནུས་པའི་ཕྱིར་རོ། ། དེ་བཞིན་དུ་ཡང་དག་པའི་གཏན་ཚིགས་ཀྱང་རྗེས་སུ་འགྲོ་བ་མ་གྲུབ་པ་དང༌། ལྡོག་པ་མ་གྲུབ་པར་ཐལ་ཏེ་སྒྲ་མཐའ་དག་ཕྱོགས་སུ་བྱས་པ་ན་སྒྲ་གཞན་ལ་བྱས་པ་མེད་པའི་ཕྱིར་དང༌། སྒྲ་མ་ཡིན་པ་ལ་བྱས་པ་ཡོད་པའི་ཕྱིར་རོ། ། གཏན་ཚིགས་ཀྱི་ཆོས་དང་གཉིས་ཀ་མ་ཡིན་པའི་ཆོས་དང་ནི་འདྲ་ཟིན་ཀྱང་ཕྱོགས་དང་འདྲ་བ་མ་ཡིན་པས་ན། ཕྱོགས་དང་འདྲ་བ་ཉིད་དུ་བརྗོད་པས་དེ་དག་རྣམ་པར་བཅད་པ་ཡིན་ནོ། ། གཏན་ཚིགས་ཀྱིས་འདྲ་བ་མཐུན་པའི་ཕྱོགས་ཡིན་ན་ནི། རྗེས་སུ་འགྲོ་ལྡོག་བརྗོད་པའི་སྒྲ་དོན་དང་མི་ལྡན་པས་ཕྱོགས་ཆོས་འབའ་ཞིག་མཚན་ཉིད་དུ་ཐལ་བ་ཡིན་ནོ། །གཉིས་ཀ་མ་ཡིན་པས་འདྲ་བ་ལ་ཡང་འདྲ་བ་དང་མི་འདྲ་བ་གནས་པ་མེད་པར་ཐལ་ཏེ། གཉིས་ཀ་མ་ཡིན་པ་མཐའ་ཡས་པས་ན་འགའ་ཞིག་གིས་འདྲ་བ་ཉིད་ཡང་འགའ་ཞིག་གིས་མི་འདྲ་བར་ཡང་འགྱུར་བའི་ཕྱིར་རོ། ། བསྒྲུབ་བྱའི་ཆོས་ཀྱང་དོན་དམ་པར་ནི་གཉིས་ཀའི་སྤྱི་མ་ཡིན་ཏེ། བཏགས་པ་ལ་མྱེད་པའི་ཕྱིར་རོ། ། བརྟགས་པ་ཡང་མ་ཡིན་ཏེ། ཕྱི་རོལ་པ་མེད་པའི་ཕྱིར་རོ། ། དེས་ན་བརྟགས་པ་དང་དངོས་པོའི་སྤྱི་དེ་གང་ཡིན་ཞེ་ན། དེ་འདྲ་བའི་དཔྱོད་པ་དོར་ཏེ། མེ་མེད་པ་རྣམ་པ་བཅད་པ་ཙམ་མོ། ། དེས་ན་དོན་དམ་པ་དང་བཏགས་པའི་མེ་ནི་སྤྱི་མ་ཡིན་གྱི་མེད་པ་དགག་པའི་གཞན་སེལ་བ་དངོས་པོ་དང་དངོས་པོ་མེད་པ་ཐུན་མོང་དུ་ཡོད་པ་ཉིད་ཡིན་ནོ། ། འོ་ན་རི་བོང་གི་རྭ་དང་མེ་ཡོད་པར་བཏགས་པ་ཡང་མཐུན་པའི་ཕྱོགས་སུ་ཐལ་ཏེ། བཏགས་པའི་ཕྱོགས་དང་འདྲ་བའི་ཕྱིར་རོ་ཞེ་ན།

མ་ཡིན་ཏེ་དེ་དག་ལ་བཏགས་པ་དང་འདྲ་བར་ཐ་སྙད་ཀྱི་བློས་མ་རྟོགས་པའི་ཕྱིར་ཏེ། དོན་དམ་པར་མེ་ཡོད་པར་བཏགས་པ་དག་མི་མཐུན་པར་ངེས་པ་དང༌། བརྗོད་པ་འགྲོ་བ་ན་ཡོད་པའི་ཕྱིར་རོ། ། དེས་ན་ཐ་སྙད་པའི་བློས་འདྲ་བ་ངེས་པ་ཁོ་ན་འདྲ་བ་ཡིན་པས་ཧ་ཅང་ཐལ་བ་མེད་དོ། ། འོ་ན་དངོས་པོ་མེད་པ་མཐུན་པའི་ཕྱོགས་མ་ཡིན་ཏེ། དེ་ལ་ཐ་དད་པ་མེད་པས་འདྲ་བ་མེད་པའི་ཕྱིར་རོ་ཞེ་ན། དེ་ཁོ་ནར་དངོས་པོ་དང་བཏགས་པ་ཡང་འདྲ་བ་མེད་མོད་ཀྱི། ཐ་སྙད་པའི་བློ་མི་སླུ་བ་དང་ལྡན་པས་དེ་ལྟར་རྟོགས་པའི་ཕྱིར་འདྲ་བ་ཡིན་ནོ། ། མེད་པ་ཕན་ཚུན་འདྲ་བར་ངེས་པ་ནི་ཐ་སྙད་ཀྱི་མི་སླུ་བ་དང་ལྡན་པ་མ་ཡིན་ཏེ། མེད་པ་ཐ་དད་པར་འགོག་པ་ཐ་སྙད་པའི་བློ་གཞན་གྱིས་གནོད་པའི་ཕྱིར་རོ། ། མེད་པ་ཉིད་བཏགས་པ་དང་མེད་པ་ཉིད་མི་འདྲ་བར་ནི་ཐ་སྙད་ཀྱི་བློས་ངེས་པར་མི་ནུས་ཏེ། འདྲ་བ་བཀག་པར་བཏགས་པ་ཉིད་དང་ཡང་མི་འདྲ་བས་ན་ཐ་སྙད་ཆད་པར་ཐལ་བའི་ཕྱིར་རོ། ། དེས་ན་མེད་པར་དགག་པ་ཙམ་གྱི་ཆོས་ནི་ཕྱི་རོལ་དང་བཏགས་པའི་སྤྱི་ཡིན་ནོ། ། དེ་ནི་གཉིས་ཀའི་སྤྱི་བཤད་པ་ཡིན་ནོ། ། མཐུན་པའི་ཕྱོགས་སོ། ། མི་མཐུན་པའི་ཕྱོགས་ཀྱང་དེ་ལས་ལྡོག་པས་ཤེས་པར་སླའོ། ། མཚན་ཉིད་འགྲུབ་པའི་ལྟོས་གཞིའོ། ། མཚན་ཉིད་ཀྱི་ངོ་བོ་ལ་དང་པོ་རྗེས་སུ་དཔག་པར་བྱ་བ་ལ་ཡོད་པའི་ངོ་བོ་ནི་ཆོས་ཅན་དེ་ལ་བརྟེན་པའོ། ། གལ་ཏེ་རྟེན་དང་བརྟེན་པ་ངོས་པོ་ལ་མ་གྲུབ་མ་ཡིན་ནམ། འདི་ལྟར་ཐ་མི་དད་པ་ལ་ནི་རྟེན་དང་བརྟེན་པ་མི་འཐད་དེ། སྒྲ་དང་སྒྲ་ཉིད་བཞིན་ནོ། ། ཐ་དད་པ་དུས་གཅིག་པ་ལ་ནི་འབྲེལ་བ་མི་རུང་ལ། དུས་ཐ་དད་ན་ཡང་རྟེན་དང་བརྟེན་པ་འགལ་ལོ་ཞེ་ན། དེ་ནི་བདེན་ཏེ། ཡོད་མེད་དག་རྟེན་མེད་ཕྱིར་རོ་ཞེས་བྱ་བས་རྟེན་དང་བརྟེན་པ་མཚན་ཉིད་པ་ནི་མི་འདོད་པ་ཁོ་ནའོ། ། འོན་ཀྱང་འདིར་བཏགས་པ་བ་སྟེ། དེའི་བདག་ཉིད་ཀྱང་དེ་ལས་བྱུང་བའི་ཁྱད་པར་ཁོ་ན་ལ་རྟེན་དང་བརྟེན་པར་བརྗོད་པ་ཡིན་ནོ།

། འོ་ན་བསྒྲུབ་བྱའི་ཆོས་བཞིན་དུ་ཆོས་ཅན་ཡང་ཁྱབ་བྱེད་ཡིན་པར་འགྱུར་ཏེ། འབྲེལ་བའི་ཡུལ་ཡིན་པའི་ཕྱིར་རོ་ཞེ་ན། མ་ཡིན་ཏེ་རང་བཞིན་འབྲེལ་བ་མ་ཡིན་པའི་ཕྱིར་རོ། ། གནས་སྐབས་ཀྱི་ཁྱད་པར་དེའི་བདག་ཉིད་དང་དེ་ལས་བྱུང་བ་ཙམ་གྱིས་ནི་དེ་ལས་མི་འཁྲུལ་བ་མ་ཡིན་ཏེ། གསེར་གྱི་གདུ་བུའི་ཁྱད་པར་མགར་བར་བྱས་ཀྱང་གསེར་གྱི་རང་བཞིན་མགར་བ་ལ་མི་འཁྲུལ་བ་མ་ཡིན་པ་བཞིན་ནོ། ། དེ་ལྟར་ན་རང་བཞིན་དང་གནས་སྐབས་ཀྱི་ཁྱད་པར་ཐ་དད་དམ་གཅིགདང་པོ་ལྟར་ན་གནས་སྐབས་ཀྱི་ཁྱད་པར་ཆོས་ཅན་དང་འབྲེལ་ཀྱང་རང་བཞིན་མ་འབྲེལ་བས་རང་བཞིན་ཕྱོགས་ཀྱི་ཆོས་དང་མི་ལྡན་པར་ཐལ་ལོ།། གཉིས་པ་ལྟར་ན་གནས་སྐབས་ཀྱི་ཁྱད་པར་ལྟར་རང་བཞིན་ཡང་ཆོས་ཅན་དང་འབྲེལ་བར་འགྱུར་རོ་ཞེ་ན༑ དོན་དམ་པར་གཅིག་ཀྱང་ཉེ་བར་སྦྱོར་བའི་ཡུལ་ཐ་དད་པས་གནས་སྐབས་འབྲེལ་གྱི་རང་བཞིན་ནི་མ་ཡིན་ཏེ། རྟོགས་པ་དང་འདྲ་བ་ཐ་མི་དད་ཀྱང་རྟོགས་པ་ནི་ཡུལ་གྱི་འབྲས་བུ་མ་ཡིན་ལ་འདྲ་བ་ཉིད་ཡིན་པ་བཞིན་ནོ།

 ། དེས་ན་ཉེ་བར་སྦྱོར་བའི་ཡུལ་ཐ་དད་པས་གཅིག་འབྲེལ་ཀྱང་གཉིས་པ་མ་ཡིན་ལ་ངོ་བོ་གཅིག་པས་ཕྱོགས་ཆོས་མེད་པའང་མ་ཡིན་ནོ། ། ཉེ་བར་སྦྱོར་བའི་ཡུལ་ཐ་དད་པ་ཡང་གཏན་ཚིགས་ཐིགས་པ་ནས་ཇི་སྐད་བརྗོད་པ་བཞིན་ནོ། ། འོ་ན་འབྲེལ་བ་ཐམས་ཅད་རྗེས་སུ་འགྲོ་ལྡོག་ལས་གཞན་པ་མ་ཡིན་ནམ། དེས་ན་གནས་སྐབས་ཀྱི་ཁྱད་པར་དེ་ཡང་འབྲེལ་བར་མི་འགྲུབ་སྟེ། ཆོས་ཅན་དེ་དང་རྗེས་སུ་འགྲོ་ལྡོག་མེད་པའི་ཕྱིར་རོ་ཞེ་ན། མ་ཡིན་ཏེ་གནས་སྐབས་ཀྱི་ཁྱད་པར་དེ་ནི་ཆོས་ཅན་མེད་ན་མི་འབྱུང་བའི་ཕྱིར་རོ། ། འོན་ཀྱང་རང་བཞིན་དེ་གནས་སྐབས་ཀྱི་ཁྱད་པར་གྱི་རྒྱུ་དེ་མེད་ཀྱང་འབྱུང་བར་འདོད་པ་འབའ་ཞིག་གོ ། དེས་ན། འགའ་ཞིག་ཚེ་ན་སེམས་རྒྱུན་གྱི། ། ཕན་འདོགས་བྱེད་པའང་ཡིན་བླ་སྟེ། ། དེ་ཙམ་གྱིས་ནི་ལྡོག་པ་མིན། ། བུམ་སོགས་ལ་ནི་མེ་སོགས་བཞིན། ། ཞེས་རྒྱུ་ཙམ་ནི་ལྡོག་བྱེད་མ་ཡིན་པར་བཤད་དོ། ། དེ་བཞིན་དུ་བྱས་པ་ཉིད་སྒྲའི་ཁྱད་པར་ཅན་ནི་སྒྲའི་བདག་ཉིད་ཡིན་པས་གནས་སྐབས་སྒྲའི་བདག་ཉིད་ཡིན་ནོ། ། བྱས་པའི་རང་བཞིན་ནི་མི་རྟག་པ་དང་འབྲེལ་བ་ལྟར་སྒྲ་དང་ཡང་མ་ཡིན་ནོ། ། དེ་ནི་ཕྱོགས་ཆོས་ཀྱི་ངོ་བོའོ། ། མཐུན་ཕྱོགས་ལ་ཡོད་པའི་ངོ་བོ་ནི་མཐུན་པའི་ཕྱོགས་དང་འབྲེལ་བ་ཙམ་ནི་མ་ཡིན་ཏེ། འགལ་བ་ཡང་རྗེས་སུ་འགྲོ་བ་དང་བཅས་པར་ཐལ་བའི་ཕྱིར་དང༌། ཐུན་མོང་མ་ཡིན་པ་ཡང་རྗེས་སུ་འགྲོ་བ་དང་ལྡན་པར་ཐལ་བའི་ཕྱིར་རོ། ། དང་པོ་ནི་དུ་བ་ཡོད་པ་ལས་ཕྱོགས་ན་མེ་མེད་པར་བསྒྲུབ་པ་འགལ་བ་ཡིན་ཡང་རྗེས་སུ་འགྲོ་བ་དང་བཅས་པར་ཐལ་བ་ཡིན་ཏེ། དུ་བ་དེ་ཉིད་ལས་མེ་ལྡོག་པ་ན་མཐུན་པའི་ཕྱོགས་ལ་རྗེས་སུ་འགྲོ་བ་ཡིན་པར་འགྱུར་རོ། །གལ་ཏེ་དུ་བ་དེ་ཉིད་ནི་དེ་ལ་ཡོད་པ་མ་ཡིན་ཏེ། རང་ཉིད་རང་གི་ཆོས་སུ་འགལ་བའི་ཕྱིར་རོ་ཞེ་ན། དུ་བའི་མཚན་ཉིད་དུ་བའི་རྫས་ལ་མེད་དམ་ཅི། དེ་ལྟ་མ་ཡིན་ན་བྱས་པའམ་མཉན་བྱ་ཡང་སྒྲ་ལ་ཡོད་པར་མི་འགྱུར་རོ། ། གལ་ཏེ་དུ་བ་མེ་དང་ལྡན་པ་ཉིད་མ་ཡིན་ནམ།

དེས་ན་ཇི་ལྟར་མེ་མེད་པ་སྒྲུབ་པ་ན་མཐུན་པའི་ཕྱོགས་ཡིན་ཞེ་ན། མེ་དང་ལྡན་པ་སྒྲུབ་པ་ན་མེ་དང་ལྡན་པའི་དོན་ཅི་ཡིན། མེ་རྟེན་པ་སྟེ་མེས་ཁྱབ་པའི་གཞི་ཉིད་དོ་ཞེ་ན། དུ་བའི་མཐུན་པའི་ཕྱོགས་སུ་གྲུབ་བོ། ། དེ་ལྟ་ན་མེ་མེད་པ་སྒྲུབ་པ་ན་མཐུན་པའི་ཕྱོགས་ཁོ་ནའོ། ། མེ་དང་འབྲེལ་བ་ཙམ་ནི་མེ་དོན་དུ་གཉེར་བའི་འཇུག་པའི་ཡུལ་མ་ཡིན་པས་རྗེས་སུ་དཔག་པར་བྱ་བ་མ་ཡིན་ནོ། ། དེས་ན་ལ་འདི་ནི་མེ་དང་ལྡན་པ་མེས་ནོན་པ་ཡིན་ཏེ། དུ་བ་ཡོད་པའི་ཕྱིར་ཞེས་སྒྲུབ་པ་ན་དུ་བ་གདོན་མི་ཟ་བར་མི་མཐུན་པའི་ཕྱོགས་ཡིན་ཏེ། མེས་ནོན་པ་མ་ཡིན་པའི་ཕྱིར་རོ། ། དེ་ལྟ་མ་ཡིན་ན་དུ་བའི་སྟེང་དུ་མེ་དམིགས་པར་ཐལ་ལོ། ། དེའི་ཕྱིར་མེ་མེད་སྒྲུབ་པ་ན་དེ་མཐུན་པའི་ཕྱོགས་སུ་ངེས་སོ། ། དེས་ན་མཐུན་པའི་ཕྱོགས་དང་འབྲེལ་བ་ཙམ་ནི་རྗེས་སུ་འགྲོ་བ་མ་ཡིན་ནོ། ། གཞན་ཡང་གལ་ཏེ་འབྲེལ་བ་ཙམ་རྗེས་སུ་འགྲོ་བ་ཡིན་ན་དེའི་ཚེ་སྒྲ་ནི་མི་རྟག་སྟེ་མཉན་བྱ་ཡིན་པའི་ཕྱིར་ཞེས་བྱ་བ་ཡང་མཐུན་པའི་ཕྱོགས་ལ་ཡོད་པར་འགྱུར་ཏེ། གཉན་བྱ་ཉིད་ནི་བུམ་པ་ལ་སོགས་པའི་འབྲས་བུ་ཡིན་པས་དེ་ལ་ཡོད་པའི་ཕྱིར་རོ། ། དེའི་ཕྱིར་རྣམ་པ་ཇི་ལྟར་ཆོས་ཅན་ལ་ཡོད་པ་དེ་ཁོ་ན་ལྟར་མཐུན་པའི་ཕྱོགས་ལ་ཡོད་ན་རྗེས་སུ་འགྲོ་བའི་ངོ་བོ་ཡིན་ནོ། ། གལ་ཏེ་མཉན་བྱ་ཉིད་ཡང་དག་པའི་གཏན་ཚིགས་མ་ཡིན་ནམ། དངོས་པོ་ལ་ཆོས་ཅན་འདུན་པའི་ཕྱོགས་སུ་འདུ་བའི་ཕྱིར་རོ། ། དེས་ན་གཏན་ཚིགས་རྗེས་སུ་འགྲོ་བ་བཅས་པར་འདོད་པ་ཁོ་ནའོ་ཞེ་ན། མ་ཡིན་ཏེ་དངོས་པོ་ལ་ཡོད་ཀྱང་གཏན་ལ་དབབ་པར་མི་ནུས་པས་ན་རྟོགས་པར་བྱེད་པ་མ་ཡིན་པའི་ཕྱིར་ཏེ། རྗེས་སུ་འགྲོ་བ་དེ་འདྲ་བ་ནི་བསྒྲུབ་བྱ་ངེས་པ་མེད་པར་ངེས་པར་མི་ནུས་པའི་ཕྱིར་རྟོགས་པའི་ཡན་ལག་མ་ཡིན་ནོ། ། དེས་ན་གཏན་ཚིགས་ལྟར་སྣང་བ་ཁོ་ནའོ། ། རྗེས་སུ་འགྲོ་བའི་ཚུལ་གྱི་ངོ་བོའོ། ། ལྡོག་པའི་ཚུལ་ཡང་རྣམ་པ་ཇི་ལྟར་བསྒྲུབ་བྱའི་ཆོས་ཅན་ལ་ཡོད་པ་དེ་ཁོ་ན་ལྟར་མི་མཐུན་པའི་ཕྱོགས་ལ་འཇུག་པ་མེད་པ་ཞེས་བྱ་བའི་ཆོས་དགག་པའི་ངོ་བོ་ཉིད་ཡིན་ནོ།

། དེས་ན་དུ་བ་ཉིད་མི་མཐུན་པའི་ཕྱོགས་ཡིན་ཡང་ལྡོག་པ་གྲུབ་སྟེ་ཆོས་ཅན་ལ་ཡོད་པ་དེ་ཁོ་ན་ལྟར་དེ་ལ་མེད་པའི་ཕྱིར་རོ། ། གལ་ཏེ་དུ་བའི་མི་མཐུན་པའི་ཕྱོགས་ཡིན་ན་མེ་ཡང་མི་མཐུན་པའི་ཕྱོགས་སུ་ཐལ་ཏེ། མེ་ལ་མེ་གཞན་ཡོད་པ་ནི་མ་ཡིན་པའི་ཕྱིར་རོ་ཞེ་ན། མཐུན་པའི་ཕྱོགས་ནི་བསྒྲུབ་བྱའི་ཆོས་དང་དེའི་ཆོས་ཅན་གང་ཡང་རུང་བའི་སྤྱི་ཡིན་ནོ། ། ཡན་ལག་ཀྱང་སྤྱི་ལས་ཐ་དད་པ་མ་ཡིན་པས་མེ་ནི་མཐུན་པའི་ཕྱོགས་ཡིན་གྱི། དུ་བ་ནི་དེ་ལྟ་མ་ཡིན་ཏེ། དུ་བ་དང་དེའི་གཞི་དག་གི་སྤྱི་མཐུན་ཕྱོགས་མ་ཡིན་པའི་ཕྱིར་རོ། ། ཚོགས་དོན་མཐུན་ཕྱོགས་ཉིད་ཡིན་ན། ། དེའི་ཡན་ལག་དེ་ལྟ་ཉིད། ། ཚོགས་པའི་ཡན་ལག་མ་ཡིན་པས། ། དུ་བ་མཐུན་ཕྱོགས་ལ་གནས་ཉིད། ། མེ་ནི་མེ་གཞན་མི་རྟེན་ཡང་མེ་བརྟེན་པས་ཁྱབ་པ་ཡིན་ཏེ། རང་གི་རྟེན་ལ་ལྟོས་པའི་མེ་བརྟེན་པ་ཞེས་བྱ་བའི་ཐ་སྙད་འབྲེལ་བའི་བརྗོད་པར་བྱ་བ་ཅན་གྱི་དོན་ཡིན་པའི་ཕྱིར་ཏེ། གཞི་འབའ་ཞིག་ནི་མེས་ཁྱབ་པ་དང༌། མེ་བརྟེན་པ་ཞེས་བྱ་བའི་ཐ་སྙད་ཀྱི་ཡུལ་མ་ཡིན་པའི་ཕྱིར་མེ་ཡང་དེར་འདུ་བ་ཡིན་ནོ། ། དུ་བ་ནི་དུ་བ་བརྟེན་པའི་ནང་དུ་འདུ་ཡང་མེ་བརྟེན་པའི་ནང་དུ་མི་འདུའོ། ། དུ་བ་བརྟེན་པ་དང་མེ་བརྟེན་པ་ཡང་དོན་ཐ་དད་པས་གཅིག་གི་ནང་དུ་གཅིག་མི་འདུ་བས་ན་དུ་བ་ནི་མཐུན་པའི་ཕྱོགས་མེ་བརྟེན་པ་མ་ཡིན་པར་ངེས་སོ། ། ཚོགས་པའི་དོན་ཡང་མེའི་ཁྱད་པར་ཅན་གྱི་ཕྱོགས་ཁོ་ན་ཡིན་ལ། ཁྱད་པར་ཡང་ཁྱད་པར་ཅན་དུ་འདུ་སྟེ་ཁྱད་པར་ཅན་ནི་འབྲེལ་བའི་དོན་ཡིན་པའི་ཕྱིར་རོ། ། མེ་གཞན་ཀྱང་དེ་མེ་དེ་ཉིད། ། མེ་ལྡན་བརྗོད་བྱས་ཁྱབ་པ་བཞིན། ། མེ་གཞན་མེད་པའི་དུ་བ་ཙམ། ། མེ་ལྡན་བརྗོད་བྱས་ཁྱབ་བམ་ཅི། ། དེས་ན་མེས་ནོན་པའི་མེ་ལྡན་ཉིད་སྒྲུབ་པ་ན་མེ་ནི་མཐུན་པའི་ཕྱོགས་ཡིན་ཏེ་བསྒྲུབ་བྱའི་ཆོས་དང་ལྡན་པའི་སྒྲའི་ཡུལ་དུ་འདུ་བའི་ཕྱིར་རོ། ། དུ་བ་ནི་མ་ཡིན་ཏེ་དེ་མི་འདུ་བའི་ཕྱིར་རོ།

། དེ་ནི་མཚན་ཉིད་ཀྱི་ངོ་བོའོ། ། མཚན་ཉིད་བརྗོད་པའི་སྒྲའི་བྱེད་པ་ལ། དང་པོ་ཕྱོགས་ཆོས་ཀྱི་དབང་དུ་བྱས་ཏེ། མ་གྲུབ་པ་རྣམ་པ་བཅུ་གཉིས་བསལ་ཏེ། དེ་ལས་ལྡོག་པའི་ཆོས་མཚན་ཉིད་དུ་བསྒྲུབ་པ་ནི་རྗེས་སུ་དཔག་པར་བྱ་བ་ཉིད་ལ་ཡོད་པར་ངེས་པའི་སྒྲའི་བྱེད་པ་མདོར་བསྟན་པའོ། ། མ་གྲུབ་པ་བཅུ་གཉིས་གང་ཞེ་ན། གཞི་དང་གཏན་ཚིགས་ཀྱི་ངོ་བོ་མ་གྲུབ་པ་གཉིས་དང༌། བདག་ཉིད་ཐམས་ཅད་ཀྱིས་མ་འབྲེལ་བ་དང༌། ཕྱོགས་གཅིག་མ་འབྲེལ་བ་གཉིས་ཏེ། བཞི་པོ་རྣམས་རེ་རེ་ལ་དངོས་པོ་ལ་མ་གྲུབ་པ་དང༌། བློ་ལ་ཕྱིན་ཅི་ལོག་ཏུ་གྲུབ་པ་དང༌། ཐེ་ཚོམ་ཟ་བ་གསུམ་སྦྱར་བས་བཅུ་གཉིས་སོ། ། བྱེ་བྲག་ཏུ་ན་རྗེས་སུ་དཔག་པར་བྱ་བ་ལ་ཡོད་པ་ཞེས་བྱ་བ་བས་ནི་དངོས་པོ་ལ་མ་གྲུབ་པ་གསུམ་བསལ་ཏོ། ། ཉིད་ཀྱི་ཚིག་གིས་ནི་ཐ་མའོ། །ངེས་པའི་ཚིག་གིས་བསལ་བ་ནུས་པ་པ་རྣམས་ནི། དངོས་པོའི་ཆོས་རྣམ་པར་གཞག་པ་ཁོ་ནས་རྣམ་པར་བཅད་པ་གྲུབ་སྟེ། དེས་ན་འདི་ནི་རྟགས་ཀྱི་མཚན་ཉིད་མ་ཡིན་ནོ། ། དེ་ལྟ་མོད་ཀྱི་ཐ་སྙད་སླ་ཆོས་སུ་བྱས་ཏེ། ངེས་པར་བརྗོད་པའི་ཚིག་གི་ནུས་པ་ཙམ་བརྗོད་ན་ནི། ཡོད་པར་ངེས་པས་ནི་ཕྱིན་ཅི་ལོག་ཏུ་གྲུབ་པ་གསུམ་དང༌། ཐེ་ཚོམ་ཟ་བ་དང་པོ་གསུམ་སྟེ། དྲུག་བསལ་ཏོ། ། ཉིད་ལ་ངེས་པས་ནི་ཕྱོགས་གཅིག་མ་གྲུབ་པ་གཉིས་བསལ་ཏོ། ། དེ་ལས་ལྡོག་སྟེ་ཕྱོགས་ཀྱི་ཆོས་ཐམས་ཅད་ལ་ཡོད་པ་མཚན་ཉིད་དུ་སྒྲུབ་པ་ནི་རང་བཞིན་ཇི་ལྟ་བའི་བྱེད་པའོ། ། འདི་ལ་རྣམ་པ་གཞན་དུ་བྱས་པའི་ཉེས་པ་དང་དེ་ཁོ་ན་ལྟར་བྱས་པའི་ཡོན་ཏན་དཔྱད་པ་ནི། ཕྱོགས་ཉིད་ལ་ཡོད་པ་ཞེས་བརྗོད་ན་ཉེས་པ་གཉིས་ཏེ། གཞན་དང་འབྲེལ་བ་མཚན་ཉིད་ཡིན་པ་བཅད་པས་གཞན་དང་འབྲེལ་བ་ཐུན་མོང་བ་ཕྱོགས་ཀྱི་ཆོས་ཐམས་ཅད་ལ་ཡོད་པ་བཀག་པར་འགྱུར་རོ། ། དེས་ན་བྱས་པ་དང་དུ་བ་ལ་སོགས་པ་ནི་སྒྲ་མི་རྟག་པར་བསྒྲུབ་པ་ལ་སོགས་པ་ལ་ཕྱོགས་ཀྱི་ཆོས་མ་ཡིན་པར་འགྱུར་རོ། ། གཞན་དང་འབྲེལ་བ་ཐུན་མོང་བ་ཕྱོགས་གཅིག་ལ་ཡོད་པ་ནི་གཅོད་ཀྱང་ཉེས་པར་མི་བཞག་གོ

། དེ་བཞིན་དུ་གཞན་དང་མ་འབྲེལ་བ་བསྒྲུབས་པས་ཐུན་མོང་མ་ཡིན་པ་ཕྱོགས་གཅིག་ལ་ཡོད་པ་ཕྱོགས་ཆོས་སུ་སྒྲུབ་པར་འགྱུར་རོ། ། ཐུན་མོང་མ་ཡིན་པ་ཕྱོགས་མཐའ་དག་ལ་ཡོད་པ་ནི་ཕྱོགས་ཆོས་ཉིད་ཡིན་པས་དེ་སྒྲུབ་པ་ཉེས་པ་མ་ཡིན་ནོ།། གཏན་ཚིགས་ཉིད་དུ་བསྒྲུབས་པ་ན་ཉེས་པ་ཡིན་ནོ་ཞེ་ན། དེ་ལྟར་སྒྲུབ་པར་ནི་མི་ནུས་ཏེ། མཚན་ཉིད་གཞན་གྱི་སྐྱོན་ཡོད་པས་སོ། ། ཡང་གཏན་ཚིགས་ཉིད་ཕྱོགས་ལ་ཡོད་པ་ཞེས་བརྗོད་ན་ཡང་ཉེས་པ་གཉིས་ཏེ། ཆོས་གཞན་དང་ལྡན་པ་བཀག་པས་ཕྱོགས་ཀྱི་ཆོས་ཡང་དག་པ་དག་འགལ་བ་དང་མ་ངེས་པ་གསུམ་ཕྱོགས་ཆོས་ཉིད་བཀག་པར་འགྱུར་རོ། ། ཆོས་གཞན་དང་མི་ལྡན་པ་བསྒྲུབས་པས་མི་སྲིད་པ་ཕྱོགས་ཆོས་སུ་སྒྲུབ་པར་འགྱུར་ཏེ། དེ་ལྟར་ན་ཉེས་པ་གཉིས་སོ། ། འདིར་གཞན་དང་ལྡན་པ་རྣམ་པར་བཅད་པ་དང༌། གཞན་དང་མི་ལྡན་པ་ཡོངས་སུ་སྒྲུབ་པ་དང༌། རང་དང་མ་འབྲེལ་བ་རྣམ་པར་མི་གཅོད་པ་དང༌། རང་དང་འབྲེལ་བར་མི་སྒྲུབ་པ་བཞི་ནི་མ་ཡིན་ཏེ། གཞན་དང་ལྡན་པ་བཅད་པས་ཐུན་མོང་བ་ཕྱོགས་མཐའ་དག་ལ་ཡོད་པ་བཀག་པ་ཉིད་རང་དང་འབྲེལ་བ་མ་བསྒྲུབས་པ་ཡིན་པས། གཞན་དུ་བྱ་བ་མི་འཐད་པའི་ཕྱིར་དང༌། གཞན་དང་མི་ལྡན་པ་ཡོངས་སུ་སྒྲུབ་པ་ནི་ཐུན་མོང་མ་ཡིན་པ་ཕྱོགས་གཅིག་ལ་ཡོད་པ་བསྒྲུབས་པས་ཉེས་པ་ཡིན་ལ་དེ་སྒྲུབ་པ་ཉིད་རྣམ་པར་མ་བཅད་པ་ཉིད་ཡིན་པས་སྐྱོན་གཞན་དུ་བརྟག་པར་མི་འཐད་པའི་ཕྱིར་རོ། ། དེ་བཞིན་དུ་ཆོས་གཞན་དང་ལྡན་པ་རྣམ་པར་བཅད་པ་ཉིད་རང་དང་མ་འབྲེལ་བ་མཐའ་དག་ནི་ཆོས་གཞན་དང་ལྷན་ཅིག་པ་ཡིན་པའི་ཕྱིར་རོ། ། དེས་ན་རང་དང་འབྲེལ་བ་དང་མ་འབྲེལ་བ་མཐའ་དག་གཅོད་པས་རང་དང་མ་འབྲེལ་བ་མི་གཅོད་པ་ནི་འགལ་ལོ། ། རང་དང་འབྲེལ་བ་མ་བསྒྲུབས་པ་ཡང་ཆོས་གཞན་དང་ལྡན་པ་བཅད་པ་ཉིད་དུ་འདུ་སྟེ། རང་དང་འབྲེལ་བ་ནི་ཆོས་གཞན་དང་ལྡན་པས་ཁྱབ་པ་དང་བཅས་པ་ལ་ཡང་མ་བསྒྲུབས་པས་ཁྱབ་པའི་ཕྱིར་རོ།། དེས་ན་དེ་ཁོ་ན་ལ་ཡོད་པར་བརྗོད་ན་ཉེས་པ་གཉིས་ཏེ།

གཞན་དང་འབྲེལ་བ་གཅོད་པ་དང༌། མ་འབྲེལ་བ་བསྒྲུབ་པའོ། ། དེ་ལ་ཁོ་ན་ཡོད་པར་བརྗོད་པ་ལ་ཡང་ཉེས་པ་གཉིས་ཏེ། ཆོས་གཞན་དང་ལྡན་པ་གཅོད་པ་དང༌། གཞན་དང་མི་ལྡན་པ་སྒྲུབ་པའོ། ། འདོད་ན་མི་འདོད་པར་ངེས་པར་བཟུང་པའི་སྐྱོན་བཞིའོ། ། ལྡོག་སྟེ་དེ་ལ་ཡོད་པ་ཁོ་ན་ཞེས་འདོ་པའི་གནས་སུ་ངེས་པར་བཟུང་བ་ལ་ཡོན་ཏན་གཉིས་ཏེ། རང་དང་མ་འབྲེལ་བ་རྣམ་པར་གཅོད་པ་དང༌། འབྲེལ་བ་སྒྲུབ་པའོ། ། དང་པོ་མ་འབྲེལ་བ་བཀག་པས་ནི་ཐུན་མོང་མ་ཡིན་པ་ཕྱོགས་གཅིག་ལ་ཡོད་པ་བཀག་པས་གཞན་དང་མི་ལྡན་པ་སྒྲུབ་པའི་སྐྱོན་དང་བྲལ་བ་དང༌། ཡང་ཆོས་གཞན་དང་ལྡན་པ་མཐའ་དག་མ་བཀག་པས་སྲིད་པའི་ཕྱོགས་ཆོས་མཐའ་དག་འགོག་པར་ཐལ་བའི་སྐྱོན་ཡང་མེད་དོ། ། དེ་ལྟར་ཆོས་གཞན་དང་མི་ལྡན་པ་སྒྲུབ་པ་དང༌། ཆོས་གཞན་དང་ལྡན་པ་གཅོད་པའི་ཉེས་པ་གཉིས་ལས་ཐར་རོ། ། རང་དང་འབྲེལ་བ་ཡོངས་སུ་བསྒྲུབས་པས་ནི་ཐུན་མོང་བ་ཕྱོགས་མཐའ་དག་ལ་ཡོད་པ་སྒྲུབ་པའི་ཕྱིར་ཆོས་ཅན་གཞན་དང་ལྡན་པ་བཅད་པར་མི་ཐལ་ལ། མི་སྲིད་པ་མཚན་ཉིད་དུ་བཟུང་བ་ཡང་མེད་པས་ན། ཆོས་ཅན་གཞན་དང་ལྡན་པ་གཅོད་པ་དང༌། ཆོས་གཞན་དང་མི་ལྡན་པ་སྒྲུབ་པའི་ཉེས་པ་གཉིས་ལས་གྲོལ་ལོ། ། དེ་ལྟར་མི་འདོད་པར་བཟུང་བའི་ཉེས་པ་བཞི་དང༌། འདོད་པས་བཟུང་བའི་ཡོན་ཏན་གཉིས་ཏེ་དྲུག་སྟེ། མཚན་ཉིད་གཉིས་པའི་དབང་དུ་བྱས་ཏེ་ཁྱབ་པ་མ་གྲུབ་པའི་གཏན་ཚིགས་ལྟར་སྣང་བ་བཅུ་གཅིག་རྣམ་པར་བཅད་པ་ནས། ཇི་ལྟར་འཐད་པའི་རྗེས་སུ་འགྲོ་བའི་ཆོས་གོ་བྱེད་ཀྱི་ཡན་ལག་ཏུ་བསྟན་པ་ནི་སྒྲའི་བྱེད་པའོ། ། བཅུ་གཅིག་ནི་འགལ་བ་གཉིས་དང༌། ཐུན་མོང་གི་མ་ངེས་པ་བཞི་དང༌། རྗེས་སུ་འགྲོ་བ་ལ་ཐེ་ཚོམ་ཟ་བ་གཉིས་དང༌། ལྡོག་པ་ལ་ཐེ་ཚོམ་ཟ་བ་གཉིས་དང༌། ཐུན་མོང་མ་ཡིན་པའི་ཆོས་གཉིས་ཀ་ལ་ཐེ་ཚོམ་ཟ་བའོ། ། དེ་ལ་མཐུན་པའི་ཕྱོགས་ལ་ཡོད་པས་ནི་འགལ་བ་གཉིས་བསལ་ཏོ། ། ཉིད་ལ་ཡོད་པས་ནི་ཐུན་མོང་གི་མ་ངེས་པ་བཞི་བསལ་ཏོ། ། མཐུན་པའི་ཕྱོགས་ལ་ཡོད་པར་ངེས་པས་ནི་ཐུན་མོང་མ་ཡིན་པ་དང༌།

རྗེས་སུ་འགྲོ་བ་ལ་ཐེ་ཚོམ་ཟ་བ་གཉིས་ཏེ་གསུམ་བསལ་ཏོ། ། ཉིད་ལ་ཡོད་པར་ངེས་པས་ནི་ལྡོག་པ་ལ་ཐེ་ཚོམ་ཟ་བ་གཉིས་བསལ་ཏོ། ། འདིར་ཡང་མཐུན་པའི་ཕྱོགས་ལ་ཡོད་པ་ཉིད་ཅེས་ངེས་པར་བཟུང་ན་ཉེས་པ་གཉིས་ཏེ། མ་འབྲེལ་བ་རྣམ་པར་བཅད་པས་ཕྱོགས་གཅིག་ལ་མ་ཁྱབ་པ་དེ་ལ་ངེས་པར་ཡོད་པ་དག་ལ་རྗེས་སུ་འགྲོ་བའི་རང་བཞིན་བཀག་པ་དང༌། འབྲེལ་བ་བསྒྲུབས་པས་ཕྱོགས་མཐའ་དག་ལ་ཡོད་པ་དེ་དང་གཞན་ལ་ཐུན་མོང་དུ་ཡོད་པ་ཐུན་མོང་གི་མ་ངེས་པ་གཉིས་ལ་རྗེས་སུ་འགྲོ་བའི་རང་བཞིན་སྒྲུབ་པའོ། ། གཞན་དང་ལྡན་པ་མི་གཅོད་པ་དང༌། མི་ལྡན་པ་མི་སྒྲུབ་པ་ནི་ཉེས་པ་གཞན་དུ་མི་བྱ་སྟེ། གཞན་དང་ལྡན་པ་ཐུན་མོང་གི་མ་ངེས་པ་སྒྲུབ་དེ་གཉིས་ལས་གཞན་ནི་འདིས་ཀྱང་འགོག་པའི་ཕྱིར་ཏེ། མཐུན་པའི་ཕྱོགས་མ་ཁྱབ་པ་མཐའ་དག་གཅོད་པའི་ཕྱིར་རོ། ། དེ་གཉིས་མ་བཀག་པ་ནི་སྒྲུབ་པ་ཁོ་ན་ལས་གཞན་མ་ཡིན་ཏེ། བསྒྲུབས་པ་ལ་མ་བཀག་པས་ཁྱབ་པའི་ཕྱིར་རོ། ། གཞན་དང་མི་ལྡན་པ་ཞེས་བྱ་བ་ཡང་གཉིས་ཏེ། རང་ལ་ཁྱབ་པ་དང༌། མ་ཁྱབ་པའོ། ། དང་པོ་ནི་འདིས་ཀྱང་བསྒྲུབས་པས་མི་སྒྲུབ་པའི་སྐྱོན་མེད་ལ། གཉིས་པ་ནི་བཀག་པས་ཉེས་པར་བཞག་པར་འདུས་ཏེ། བཀག་པས་ནི་མ་བསྒྲུབས་པ་ལ་ཁྱབ་པའི་ཕྱིར་རོ། ། དེ་ཉིད་མཐུན་པའི་ཕྱོགས་ལ་ཡོད་པ་ཞེས་བརྗོད་པ་ཉེས་པ་གཉིས་ཏེ། ཆོས་གཞན་དང་ལྡན་པ་འགོག་པས་གཏན་ཚིགས་གསུམ་ལ་རྗེས་སུ་འགྲོ་བའི་ཆོས་བཀག་པ་དང༌། ཆོས་གཞན་དང་ལྡན་པ་འགོག་པས་གཏན་ཚིགས་གསུམ་ལ་རྗེས་སུ་འགྲོ་བའི་ཆོས་བཀག་པ་དང༌། ཆོས་གཞན་དང་མི་ལྡན་པ་བསྒྲུབས་པས་མི་སྲིད་པ་རྟགས་ཀྱི་ཆོས་སུ་སྒྲུབ་པའོ།། འདོད་པའི་གནས་སུ་ངེས་པས་བཟུང་བ་ལ་ཡོན་ཏན་གཉིས་ཏེ། གཞན་དང་ལྡན་པ་རྣམ་པར་གཅོད་པ་དང༌། མི་ལྡན་པ་རྗེས་སུ་འགྲོ་བའི་རང་བཞིན་དུ་སྒྲུབ་པའོ། ། དང་པོ་ནི་ཐུན་མོང་གི་མ་ངེས་པ་མཐུན་པའི་ཕྱོགས་ལ་ཁྱབ་པ་གཉིས་འགོག་པ་ལས་ཡོན་ཏན་དུ་བལྟ་སྟེ། མ་ཁྱབ་པ་གཉིས་ནི་མི་འདོད་པར་ངེས་པར་བཟུང་བས་ཀྱང་འགོག་པའི་ཕྱིར་འདོད་པར་བཟུང་བའི་ཡོན་ཏན་མ་ཡིན་ནོ།

། དེས་ན་རང་དང་འབྲེལ་བ་སྒྲུབ་པའི་སྐྱོན་མེད་པ་ཡང་འདི་ཁོ་ནར་འདུས་པས་ལོགས་སུ་མི་བརྩིས་སོ། ། ཆོས་གཞན་དང་ལྡན་པ་རྣམ་པར་གཅོད་པའི་ཉེས་པ་ལས་ཐར་བ་ཡང་གཞན་དང་ལྡན་པ་རྣམ་པར་གཅོད་པའི་ཡོན་ཏན་ཁོ་ནར་འདུ་སྟེ། གཞན་དང་ལྡན་པའི་རང་བཞིན་རྣམ་པར་གཅོད་ཀྱི་ཆོས་གཞན་དང་ལྡན་པ་ནི་མི་གཅོད་པས་སོ། ། མི་ལྡན་པ་སྒྲུབ་པ་ཞེས་བྱ་བའི་ཡོན་ཏན་གཉིས་པར་ཡང༌། རང་དང་མ་འབྲེལ་གཅོད་པའི་ཉེས་པ་དང༌། ཆོས་གཞན་དང་མི་ལྡན་པ་སྒྲུབ་པའི་ཉེས་པ་ལས་ཐར་པ་གཉིས་ཀ་འདུའོ། ། ཡང་མི་མཐུན་པའི་ཕྱོགས་ལ་མེད་པ་ཉིད་དུ་ངེས་པ་ཞེས་བྱ་བས་ཀྱང་ཁྱབ་པ་མ་གྲུབ་པ་བཅུ་གཅིག་གཅོད་དོ། ། དེ་ལ་མི་མཐུན་པའི་ཕྱོགས་ལ་མེད་པའི་ཚིག་གིས་ནི་འགལ་བ་དང་ཐུན་མོང་གི་མ་ངེས་པ་མི་མཐུན་པ་ལ་ཁྱབ་པ་གསུམ་བསལ་ཏོ།

 ། མེད་པ་ཉིད་ཀྱི་ཚིག་གིས་ནི་འགལ་བ་དང་ཐུན་མོང་གི་མ་ངེས་པ་མི་མཐུན་པ་ལ་མ་ཁྱབ་པ་གསུམ་བསལ་ཏོ། །མེད་པར་ངེས་པས་ནི་མི་མཐུན་པའི་ཕྱོགས་མཐའ་དག་ལས་ལྡོག་པར་ཐེ་ཚོམ་ཟ་བའོ། ། མེད་པ་ཉིད་དུ་ངེས་པས་ནི་ལྷག་མ་གསུམ་མོ། ། འདིར་ཡང་མི་མཐུན་པ་ཁོ་ན་ལ་མེད་པ་ཞེས་བརྗོད་ན་ཉེས་པ་གཉིས་ཏེ། གཞན་ལས་ལྡོག་པ་རྣམ་པར་གཅོད་པས་མཐུན་པའི་ཕྱོགས་ལ་མ་ཁྱབ་པའི་གཏན་ཚིགས་རྣམས་གོ་བྱེད་ཀྱི་ཆོས་དང་ལྡན་པ་བཀག་པར་འགྱུར་བ་དང༌། གཞན་ལས་མི་ལྡོག་པར་བསྒྲུབས་པས་ཐུན་མོང་གི་མ་ངེས་པ་གསུམ་པ་གོ་བྱེད་ཀྱི་ཆོས་དང་ལྡན་པར་སྒྲུབ་པའོ། ། འདིར་རང་ལས་མི་ལྡོག་པ་མི་གཅོད་པ་དང༌། ལྡོག་པ་མི་བསྒྲུབས་པ་ནི་འདི་ཁོ་ནར་འདུ་སྟེ། སྔ་མ་བཞིན་ནོ། ། འདི་ཁོ་ན་མི་མཐུན་པ་ལ་མེད་པ་ཞེས་བརྗོད་ན་ཡང་ཉེས་པ་གཉིས་ཏེ། ལྡོག་པའི་ཆོས་གཞན་གཅོད་པ་དང༌། ལྡོག་པའི་ཆོས་གཞན་མེད་པ་བསྒྲུབས་པས་གཏན་ཚིགས་མཐའ་དག་ལ་གོ་བྱེད་ཀྱི་ཆོས་བཀག་པ་དང༌། མི་སྲིད་པ་དེའི་ཆོས་སུ་སྒྲུབ་པའོ། ། འདོད་པའི་གནས་སུ་ངེས་པར་གཟུང་བ་ལ་ཡོན་ཏན་གཉིས་ཏེ། རང་ལས་མི་ལྡོག་པ་རྣམ་པར་བཅད་པས་ཐུན་མོང་བ་གསུམ་པ་བཀག་པ་དང༌། རང་ལས་ལྡོག་པ་བསྒྲུབས་པས་མཐུན་པའི་ཕྱོགས་ལ་མ་ཁྱབ་པའི་གཏན་ཚིགས་གོ་བྱེད་ཀྱི་ཆོས་དང་ལྡན་པ་སྒྲུབ་པའོ། ། རྟོགས་པར་བྱེད་པའི་ཤེས་པ་ནི་ཕྱོགས་ཀྱི་ཆོས་རྟོགས་པ་དང༌། རྗེས་སུ་འགྲོ་བ་རྟོགས་པ་དང༌། ལྡོག་པ་རྟོགས་པས་ཤེས་པ་གསུམ་མོ། ། དང་པོ་ནི་གཉིས་ཏེ། མངོན་སུམ་དང་རྗེས་སུ་དཔག་པའོ། ། མངོན་སུམ་གྱིས་ཕྱོགས་ཆོས་རྟོགས་པ་ཡང་གསུམ་སྟེ། རང་རིག་པའི་མངོན་སུམ་གྱི་ཤུགས་ཀྱིས་རྟོགས་པ་དཔེར་ན་རྟག་པ་ནི་ཡོད་པ་མ་ཡིན་ཏེ། རིམ་དང་ཅིག་ཅར་དོན་བྱེད་པ་མེད་པའི་ཕྱིར་རོ་ཞེས་བྱ་བ་ལ། རིམ་ནི་དུས་གཞན་དུ་རང་བཞིན་དུ་མར་གྱུར་པ་ཡིན་པ་དང༌། ཅི་ཅར་ཡང་དུས་གཅིག་ཁོ་ནར་རང་བཞིན་དེ་འདྲ་བར་གྱུར་པ་ཡིན་ལ། རྟག་པ་ཞེས་བྱ་བ་ཡང་དུས་ཐམས་ཅད་དུ་རང་བཞིན་གཅིག་ཏུ་གྱུར་པ་ལ་བརྗོད་དོ།

། དེས་ན་རྟག་ཏུ་གཅིག་གི་རང་བཞིན་དུ་གྱུར་པའི་རྣམ་པ་ལ་ནི། རིམ་དང་ཅིག་ཅར་གྱི་རྣམ་པར་འགལ་བར་རྟག་པའི་རྣམ་པར་རྟོགས་པའི་ཤེས་པ་རང་རིག་པས་ངེས་པའི་ཤུགས་ཀྱིས། དེའི་དོན་རིམ་དང་ཅིག་ཅར་གྱིས་དབེན་པར་ངེས་པ་བཞིན་ནོ། ། ཡང་ཁ་ཅིག་ནི་གཞན་རིག་པའི་མངོན་སུམ་ཉིད་ཀྱིས་ངེས་པ་ཡང་ཡོད་དེ། རྒྱུའི་རང་བཞིན་གྱི་ཁྱད་པར་རྗེས་སུ་དཔོག་པའམ། སྣང་བའི་ཆ་ལ་རྒྱུའི་ངོ་བོ་རྗེས་སུ་དཔོག་པའི་འབྲས་བུའི་རྟགས་ལྟ་བུའོ། ། རང་བཞིན་གྱི་ཁྱད་པར་རྗེས་སུ་དཔོག་པ་ནི་དཔེར་ན་འདི་མེའམ་འོན་ཏེ་པ་ལ་ཤའི་མེ་ཏོག་གི་ཚོགས་ཡིན་ཞེས་ཐེ་ཚོམ་ཟ་བ་ན། དུ་བ་མཐོང་བ་ལས་མཐོང་བའི་དངོས་པོ་དེ་མེར་ངེས་པ་བཞིན་ནོ། ། སྣང་བའི་ཆ་ལ་རྒྱུའི་ངོ་བོ་རྗེས་སུ་དཔོག་པ་ཡང་དཔེར་ན། སྣང་བའི་ཕྱོགས་རིའི་ཚུ་རོལ་གྱི་ཆ་ལ་སོགས་པར་མེ་མ་མཐོང་བ་ན་དུ་བ་སྣང་བ་ལས་ཡོད་པར་ངེས་པ་ལྟ་བུའོ། ། དེ་ལས་གཞི་མཐོང་བ་ཡང་མེ་མ་མཐོང་བ་ནི་ཐག་རིང་བ་དང་ཆ་ཕྲ་བ་ལ་སོགས་པས་མི་འགལ་བའི་རོ། ། གལ་ཏེ་ངོ་བོ་མཐོང་བ་ལ་རང་གཞན་གྱི་ཁྱད་པར་རྗེས་སུ་དཔོག་པའི་འབྲས་བུའི་རྟགས་སྲིད་ན། འོ་ན་རྒྱུའི་རྟགས་ཇི་ལྟར་མི་སྲིད། འདི་ལྟར་རྒྱུ་ཙམ་ནི་འཁྲུལ་བ་དང༌། ཐ་མར་གྱུར་པ་ཡང་འབྲས་བུ་མ་མཐོང་བར་མི་རྟོགས་པ་དང༌། འབྲས་བུ་མཐོང་ན་ཡང་བསྒྲུབ་བྱ་མེད་པས་རྒྱུའི་རྟགས་མི་འཐད་པ་ཡིན་ནོ། ། རྒྱུའི་ངོ་བོ་མཐོང་ཡང་རྒྱུའི་རང་བཞིན་ཁྱད་པར་སྒྲུབ་པ་ཡིན་ན་ནི་དེའི་ཚེ་མཐོང་བའི་དོན་དེ་ཉིད་ཀྱི་རང་བཞིན་གྱི་ཁྱད་པར་རྒྱུ་མཐོང་བ་ལས་རྗེས་སུ་དཔོག་པར་ཇི་ལྟར་མི་འགྱུར་ཏེ། དཔེར་ན་འདི་དུ་བ་ཡིན་ཏེ་མེའི་རྒྱུ་དང་འབྲེལ་བའི་ཕྱིར་རོ་ཞེའམ། དེའི་རྒྱུ་མེ་ཡིན་པའི་ཕྱིར་རོ་ཞེས་བྱ་བ་བཞིན་ནོ་ཞེ་ན། མ་ཡིན་ཏེ་དེ་ལྟ་བུ་ནི་རང་བཞིན་ཡིན་པའི་ཕྱིར་ཏེ། རང་གི་ངོ་བོ་རྟགས་ཡིན་པའི་ཕྱིར་རོ། ། འོ་ན་ཐ་དད་པའི་རྒྱུ་རྟགས་སུ་ཅི་འགལ་སྙམ་ན།

ཕྱོགས་ཆོས་མི་འཐད་པའི་ཕྱིར་རོ། ། འབྲས་བུ་ནི་རྒྱུའི་ཆོས་སུ་འཐད་དེ། དེ་ལ་བརྟེན་པའི་ཕྱིར་རོ། ། རྒྱུ་ནི་འབྲས་བུའི་ཆོས་མ་ཡིན་ཏེ་རྟེན་ཀྱི་དོན་མེད་པའི་ཕྱིར་རོ། ། ཡང་ཁ་ཅིག་ཏུ་གཞན་རིག་གི་མངོན་སུམ་གྱི་ཤུགས་ཀྱིས་ཕྱོགས་ཀྱི་ཆོས་སུ་ངེས་ཏེ། དཔེར་ན་ལའི་ཕ་རོལ་གྱི་ཆ་ཆོས་ཅན་དུ་བྱས་ཏེ་མཐོང་བའི་དུ་བ་ལས་མེ་རྗེས་སུ་དཔོག་པ་བཞིན་ནོ། ། དེའི་ཚེ་ནི་ཚུ་རོལ་གྱི་ཆ་ཆོས་ཅན་མ་ཡིན་ཏེ། ཤེས་པར་འདོད་པ་མེད་པའི་ཕྱིར་རོ། ། བསལ་བ་དང་གྲུབ་པ་ནི་ཐེ་ཚོམ་གྱི་ཡུལ་མ་ཡིན་ནོ། ། ཆོས་ཅན་མངོན་སུམ་དུ་མ་མཐོང་ཡང༌། མཐོང་བའི་དུ་བ་སྐྱེ་བཞིན་པར་སྣང་བ་དང༌། མཐོང་བའི་ཆ་ཡང་སྐྱེ་བའི་ཡུལ་མ་ཡིན་པར་མཐོང་བས། མ་མཐོང་བ་སྐྱེ་བའི་ཡུལ་ཤུགས་ལས་ངེས་པར་བྱེད་དོ། ། དེ་ཡང་མེ་ཡོད་པར་ཐེ་ཚོམ་ཟ་བ་ཁོ་ནར་འདུ་བས་ན་ཆོས་ཅན་ཡིན་ནོ། ། དེའི་ཚེ་ཡུལ་ངེས་པ་བྱེ་བྲག་ཏུ་མ་བཟུང་བས་སྣང་བའི་ཕྱོགས་ཀྱིས་ཉེ་བར་མཚོན་པའི་ཡུལ་སྤྱིར་ཆོས་ཅན་ཡིན་ཡང༌། གཏན་ཚིགས་ནི་ཕྱོགས་གཅིག་ན་ཡོད་པར་གྲུབ་པས་མ་གྲུབ་པའི་ཉེས་པ་མེད་དོ། ། གང་གི་ཚེ་ཆོས་ཅན་མཐའ་དག་བསྒྲུབ་བྱས་ཁྱབ་པར་སྒྲུབ་པ་དེའི་ཚེ་ཕྱོགས་གཅིག་ལ་མ་གྲུབ་པ་སྐྱོན་དུ་བརྗོད་དོ།། ཡང་སྣང་བ་དང་མི་སྣང་བ་གཉིས་ཀར་ཐུན་མོང་དུ་ཤེས་འདོད་གཅིག་གིས་བཟུང་བ་དེའི་ཚེ་ནི་སྣང་བ་དང་མི་སྣང་བ་གཉིས་ཀ་ཆོས་ཅན་དུ་འཐད་ལ། ཕྱོགས་ཆོས་ངེས་པ་ཡང༌། ཡང་ན་མངོན་སུམ་ཉིད་ཀྱིས། ཡང་ན་དེའི་ཤུགས་ཀྱིས་ཡིན་ནོ། །དེ་ལྟར་ཤེས་འདོད་གཅིག་གིས་ཡུལ་དུ་བྱས་པ་ནི་ཆོས་ཅན་གཅིག་ཡིན་ལ། ཐ་དད་པས་ཡུལ་དུ་བྱས་པ་ནི་ཐ་དད་པ་ཁོ་ནའོ། ། དེས་ན་སློབ་དཔོན་ཆོས་མཆོག་ཕ་རོལ་གྱི་ཆ་ཁོ་ན་ཐེ་ཚོམ་གྱི་ཡུལ་ཡིན་ལ། སྣང་བའི་ཆ་ཐེ་ཚོམ་གྱི་ཡུལ་མ་ཡིན་པ་ཡང་ཆོས་ཅན་དུ་བཞག་སྟེ་ཚོགས་པའི་དོན་གཅིག་པ་ཡིན་པའི་ཕྱིར་རོ། ། ཞེས་རྟོགས་པ་ཡང་མི་འཐད་དེ། ཤེས་འདོད་ཅིག་མྱེད་པའི་ཕྱིར་ཏེ།

ཕ་རོལ་གྱི་ཆ་འཇམ་པར་མ་གཏོགས་ལ་ཚུ་རོལ་གྱི་ཆ་དེ་ལྟར་རྟོགས་པའི་བུམ་པ་ལ་ཚུ་རོལ་གྱི་ཆ་ངེས་ཟིན་པ་བཞིན་ནོ། ། རྗེས་སུ་དཔག་པས་ཕྱོགས་ཆོས་ངེས་པ་ཡང་སྒྲ་ལ་བྱས་པ་ཉིད་རྐྱེན་གྱི་བྱེ་བྲག་གིས་ཐ་དད་པ་ལས་ངེས་པ་བཞིན་ནོ། ། སློབ་དཔོན་གྱིས་དེ་ལྟར་བཤད་པ་འདི་ལ་ཡང་རྣམ་པར་དབྱེ་དགོས་ཏེ། བྱས་པ་རྣམ་པ་ཐམས་ཅད་དུ་རྗེས་སུ་དཔག་པས་ངེས་པ་ནི་མ་ཡིན་ནོ། ། འདི་ལྟར་ཁ་ཅིག་ནི་བྱེད་པ་མ་མཐོང་ཡང་མངོན་སུམ་ཁོ་ནས་བྱས་པར་ངེས་ཏེ། དཔེར་ན་རི་མོ་ལ་སོགས་པ་བྱས་པའི་གཟུགས་བཞིན་ནོ། ཁ་ཅིག་ནི་བྱེད་བཞིན་པར་མཐོང་བས་ཏེ། དཔེར་ན་དུ་བ་ལ་སོགས་པ་བཞིན་ནོ། ཁ་ཅིག་ནི་བྱེད་བཞིན་པར་མཐོང་བས་ཏེ། དཔེར་ན་དུ་བ་ལ་སོགས་པ་བཞིན་ནོ། ། དེ་གཉིས་ཀ་ལ་བསྟན་བཅོས་ངན་པ་ལ་སོགས་པའི་སྟོབས་ཀྱིས་རྒྱུ་རྐྱེན་གྱིས་གསལ་བ་ཡིན་གྱི། བྱས་པ་མ་ཡིན་པར་འཁྲུལ་བ་སྲིད་ལ། དེའི་འཁྲུལ་པ་སེལ་བའི་རྗེས་སུ་དཔག་པས་བྱས་པ་སྒྲུབ་པ་ན། འདི་ནི་བྱས་པ་ཡིན་གྱི་གསལ་བ་ནི་མ་ཡིན་ཏེ། རྐྱེན་ཐ་དད་པས་རང་བཞིན་ཐ་དད་པར་གྲུབ་པའི་ཕྱིར་རོ་ཞེས་སྒྲུབ་བོ། ། གསལ་བྱེད་ཐ་དད་པས་ནི། རང་བཞིན་ཐ་དད་པ་མ་ཡིན་ཏེ། ཉི་མ་དང་མར་མེས་བུམ་པ་ཆེན་པོ་དང་ཆུང་ངུ་དང༌། དམར་པོ་དང་དཀར་པོ་ལ་སོགས་པ་མ་ཡིན་པ་བཞིན་ནོ། ། འོ་ན་རྐྱེན་གྱི་བྱེ་བྲག་གིས་ཐ་དད་པ་ཉིད་མི་རྟག་པའི་རྟགས་སུ་ཇི་ལྟར་མི་སྦྱོར་ཏེ། གནོད་པ་ཅན་གྱི་ཚད་མས་ཁྱབ་པ་ནི་དེར་ཡང་ངེས་པའི་ཕྱིར་རོ། ། དེས་ན་བྱས་པ་དོན་མེད་པས་བར་དུ་ཅི་བྱ་ཞེ་ན། འདི་གཉིས་འདྲ་བས་གང་བླངས་ཀྱང་མི་འགལ་བས་རེས་འགའ་བྱས་པ་རྟགས་སུ་བྱེད་པ་ཅི་འགལ། དེ་ལ་ཕྱིར་རྒོལ་བ་རྨོངས་ན་དེའི་ཚེ་གཏན་ཚིགས་ལ་མ་གྲུབ་པར་བརྗོད་སྲིད་པ་ཡང་ཡིན་པས། དེ་ལྟ་བུའི་སྐབས་སུ་བྱས་པ་སྒྲུབ་དགོས་སོ། ། དེ་མ་བསྒྲུབས་པར་རྒོལ་བ་གཏན་ཚིགས་གཞན་སྟོན་ན། ཚར་གཅོད་པར་འོས་པ་ཡིན་ནོ། ། དང་པོ་ནས་གཞན་གྱི་བློ་མ་རྟོགས་པས་བྱས་པ་འགོད་པ་ཡང་ཚར་གཅོད་པར་བྱ་བ་ནི་མ་ཡིན་ཏེ།

མངོན་པར་ཤེས་པ་མེད་པར་ནི་རྒོལ་བ་ཕམ་པར་འོས་པ་མ་ཡིན་ནོ། ། རྗེས་སུ་འགྲོ་ལྡོག་རྟོགས་པར་བྱེད་པ་འདི་ལ་སློབ་དཔོན་གྱིས་རང་བཞིན་དང་འབྲས་བུའི་རྗེས་སུ་འགྲོ་བ་ནི། དེ་ཙམ་གྱི་ངོ་བོ་སྒྲུབ་པར་བྱེད་པ་གནོད་པ་ཅན་གྱི་ཚད་མ་དང༌། མངོན་སུམ་དང་མི་དམྱིགས་པ་ཡིན་ནོ། ། མི་དམིགས་པ་ལ་ཡང་མེད་པའི་ཐ་སྙད་དེ་ཙམ་གྱི་རྒྱུ་མཚན་ཅན་དུ་ལན་ཅིག་མཐོང་བ་ལ་སོགས་པའོ། ། ལྡོག་པ་ནི་རང་བཞིན་དང་འབྲས་བུའི་ནི་རྒྱུ་དང་ཁྱབ་བྱེད་མི་དམིགས་པ་ཡུལ་ཉེ་བར་བསྟན་པ་ཅན་ཡིན་ཏེ། ཡུལ་ཉེ་བར་མ་བསྟན་པར་ནི་རྒྱུ་དང་ཁྱབ་བྱེད་མེད་པར་མི་འགྲུབ་པའི་ཕྱིར་རོ། ། མི་དམིགས་པ་ལ་ཡང་སྣང་རུང་ཡོད་པ་ལ་དམིགས་པས་ཁྱབ་པའོ་ཞེས་གསུང་ངོ༌། ། འདི་ལ་དཔྱད་དགོས་ཏེ། གལ་ཏེ་རྗེས་སུ་འགྲོ་ལྡོག་སྒྲ་ཐ་དད་པ་དེ་ལྟ་ནའང་ཚད་མ་ཐ་དད་པ་མི་འཐད་དེ། དོན་གྱིས་ཕན་ཚུན་རྟོགས་པར་བཤད་པ་དང་འཐད་པའི་ཕྱིར་རོ། ། དངོས་སུ་རྟོགས་པ་ཁོ་ན་ཚད་མའི་ཡུལ་ནི་མ་ཡིན་ཏེ་རྗེས་སུ་འགྲོ་བ་རྟོགས་ཀྱང་ལྡོག་པ་ངེས་པའི་ཚད་མ་གཞན་འཇུག་པ་ལ་ལྟོས་པར་ཐལ་བའི་ཕྱིར་རོ། ། ཡིན་དུ་ཟིན་ཀྱང་གནོད་པ་ཅན་གྱིས་དངོས་སུ་མཐུན་པའི་ཕྱོགས་ལ་གཏན་ཚིགས་མེད་པར་རྟོགས་པས་ལྡོག་པ་ངེས་པའི་ཚད་མར་འཐད་ཀྱི། རྗེས་སུ་འགྲོ་བ་ངེས་པ་ཚད་མར་བཤད་པ་མི་རུང་བར་ཡང་འགྱུར་རོ། ། གཞན་ཡང་རྒྱུ་དང་ཁྱབ་བྱེད་མི་དམིགས་པ་དང༌། གནོད་པ་ཅན་གྱི་ཚད་མ་གཉིས་མི་མཐུན་པའི་ཕྱོགས་ལ་གཏན་ཚིགས་འགོག་པ་དངོས་སུ་རྟོགས་པར་འདྲ་ཡང་གཅིག་ནི་རྗེས་སུ་འགྲོ་བ་རྟོགས་པ་དང༌། གཞན་ནི་ལྡོག་པ་རྟོགས་པར་བཤད་པ་ཡང་རང་དགའ་འབའ་ཞིག་ གོ ། ཡང་རྒྱུ་དང་ཁྱབ་བྱེད་མི་དམིགས་པ་ཡུལ་ཉེ་བར་བསྟན་པ་ཅན་ཉིད་ལྡོག་པ་རྟོགས་པ་ཚད་མ་ཡིན་ན༑ མ་མཐོང་བའི་གཞི་གཞན་ལ་གཏན་ཚིགས་མི་མཐུན་པའི་ཕྱོགས་ལ་ཡོད་པ་དོགས་པ་མ་བཀག་པས་ལྡོག་པ་ལ་ཐེ་ཚོམ་ཟ་བ་མ་བཀག་པར་ཡང་འགྱུར་བ་དང༌། ཡུལ་མ་བསྟན་པས་དེ་འགོག་ན་དེའང་ལྡོག་པ་ངེས་པ་བྱེད་པར་ཐལ་བ་དང༌།

མངོན་སུམ་གྱིས་རྒྱུ་དང་ཁྱབ་བྱེད་མེད་པར་ངེས་པ་ན་གཏན་ཚིགས་མེད་པར་ཡང་ངེས་པས་རྒྱུ་དང་ཁྱབ་བྱེད་མེད་པ་ལྡོག་པ་རྟོགས་པའི་ཚད་མར་བཤད་པ་འགལ་བ་སྟེ། ཉེས་པ་འདི་གསུམ་ཡང་སྤང་བར་བྱའོ། ། གཞན་ཡང་འབྲེལ་བ་ཞེས་བྱ་བ་ནི་རྗེས་སུ་འགྲོ་བ་དང་ལྡོག་པ་གཉིས་ཀའི་ངོ་བོ་ཡིན་ཏེ། ལྡོག་པ་མེད་པ་དང་རྗེས་སུ་འགྲོ་བ་མེད་པ་ནི་དེ་གཉིས་ཀྱི་ཡུལ་མ་ཡིན་པ་དང་འབྲེལ་བར་མི་འཐད་པའི་ཕྱིར་རོ། ། དཔེར་ན་མེ་དང་དུ་བ་རྗེས་སུ་འགྲོ་ལྡོག་ཙམ་གྱིས་འབྲེལ་བར་འཇོག་པ་བཞིན་ནོ། ། དེས་ན་དང་པོ་རྒྱུ་འབྲས་དང་དེའི་བདག་ཉིད་དུ་གྲུབ་ན་རྒྱུ་དང་ཁྱབ་བྱེད་མི་དམིགས་པ་འཇུག་པ་ཡིན་ན་དེ་ཉིད་ལྡོག་པ་མེད་པར་མི་འགྲུབ་པས་ཕན་ཚུན་བརྟེན་པར་ཡང་འགྱུར་རོ་ཞེ་ན། འདིའི་ལན་ནི་རེ་ཞིག་འབྲེལ་བ་དང་རྗེས་སུ་འགྲོ་ལྡོག་ནི་གཅིག་པ་མ་ཡིན་པས་ཉེས་པ་ཐ་མ་མེད་དོ། ། ཇི་ལྟར་ཞེ་ན། འབྲས་བུའི་ལྡོག་པ་འབྲེལ་བའི་རང་བཞིན་མ་ཡིན་པ་དང༌། མི་དམིགས་པའི་རྗེས་འགྲོ་འབྲེལ་བའི་རང་བཞིན་མ་ཡིན་པའི་ཕྱིར་རོ། ། མེ་མེད་ན་དུ་བ་མེད་པ་ཞེས་བྱ་བའི་ཕྱིན་ཅི་ལོག་གི་ཁྱབ་པ་ནི་ལྡོག་པ་ཡིན་ན༑ དེ་ནི་མེ་དང་དུ་བའི་འབྲེལ་བ་ཡང་མ་ཡིན་ལ་གཞན་ཡང་མ་ཡིན་ནོ། ། འདི་ལྟར་མེ་མ་ཡིན་པ་དང་དུ་བ་མ་ཡིན་པ་ནི་དེའི་བདག་ཉིད་མ་ཡིན་ཏེ། དུ་བ་ཉིད་ཀྱང་མེ་མ་ཡིན་པས་དུ་བ་མ་ཡིན་པར་ཐལ་བའི་ཕྱིར་རོ། ། དེ་ལས་བྱུང་བ་ཡིན་ན་ཡང་མེ་མ་ཡིན་པ་དུ་བ་མ་ཡིན་པ་ལས་བྱུང་བ་ཁོ་ནའམ། དུ་བ་མ་ཡིན་པ་ཁོ་ན་ལས་བྱུང་བའམ། མེ་མ་ཡིན་པ་ཁོ་ན་དུ་བ་མ་ཡིན་པ་ལས་བྱུང་བ་ཡིན་པ་ལས་བྱུང་བ་ཡིན། དང་པོ་ནི་མ་ཡིན་ཏེ། ཆུ་ཡང་མེ་མ་ཡིན་པས་དེ་ཉིད་ཀྱི་རང་བཞིན་དུ་བ་མ་ཡིན་པ་ལས་ཀྱང་འབྱུང་བར་ཐལ་ན༑ རང་ཉིད་ནི་རང་ལས་སྐྱེ་བ་མེད་དོ། ། དེ་ཁོ་ན་ལས་བྱུང་བ་ཡང་མ་ཡིན་ཏེ། དུ་བའི་འབྲས་བུ་མཐའ་དག་ཀྱང་དུ་བ་ལས་མ་བྱུང་བར་ཐལ་ཏེ། མེ་མ་ཡིན་པའི་ཕྱིར་རོ། ། དེ་ཁོ་ན་དུ་བ་ཡིན་པ་ལས་བྱུང་བ་ཡང་མ་ཡིན་ཏེ།

མེ་བུད་ཤིང་ལ་སོགས་པ་དུ་བ་མ་ཡིན་པ་ལས་མི་སྐྱེ་བར་ཐལ་ལོ། །གལ་ཏེ་མེ་དང་མི་ལྡན་པ་དུ་བ་དང་མི་ལྡན་པ་དང་འབྲེལ་ན། དེ་ལས་བྱུང་བར་ནི་མི་འཐད་དེ། ཆུ་ཀླུང་ལ་སོགས་པ་རང་ལས་སྐྱེ་བར་ཐལ་བའི་ཕྱིར་རོ། ། དེའི་བདག་ཉིད་ཀྱང་མ་ཡིན་ཏེ། མེ་དང་དུ་བ་རྟག་ཏུ་ཡུལ་གཅིག་པར་ཐལ་བར་འགྱུར་ན། དུ་བའི་ཡུལ་ན་མེ་མེད་ཀྱང་དུ་བ་ནི་ཡོད་དེ་ནམ་མཁའ་ལ་དུ་བ་འབའ་ཞིག་བརྟེན་པའི་ཕྱིར་རོ། ། མེ་མི་རྟེན་པ་ནི་དུ་བ་དང་པོ་སྐྱེ་བའི་གཞི་མ་ཡིན་པའི་བདག་ཉིད་ཡིན་ནོ་ཞེ་ན། དེ་འདྲ་བའི་བདག་ཉིད་དེ་ཡོད་ཀྱང་མེ་དུ་གཉིས་ཀྱི་འབྲེལ་བ་རྟོགས་པ་ལ་ཅི་ཞིག་ཕན་ཏེ། བུམ་པ་རི་བོང་གི་རྭ་དང་མི་ལྡན་པ་མོ་གཤམ་གྱི་བུ་དང་མི་ལྡན་པའི་བདག་ཉིད་ཡིན་ཡང༌། དེ་ལས་ལྡོག་པས་འབྲེལ་བ་ནི་མ་ཡིན་ནོ། ། དེས་ན་ལྡོག་པ་བརྗོད་པའམ་རྟོགས་པ་དོན་མེད་དོ། ། འབྲེལ་བ་བརྗོད་པ་དེ་ཉིད་ནི་རྟོགས་པའི་ཡན་ལག་མ་ཡིན་ཏེ། ལྡོག་པའི་རྟོགས་པ་ཁྱབ་བྱེད་མི་དམིགས་པར་འགྱུར་གྱི་འབྲས་བུ་ནི་མ་ཡིན་པར་ཐལ་བའི་ཕྱིར་རོ། ། དེ་བཞིན་དུ་མི་དམིགས་པ་ལ་རྗེས་སུ་འགྲོ་བ་ཡོད་ཀྱང་འབྲེལ་བ་ནི་མ་ཡིན་ཏེ་རང་བཞིན་དང་འབྲས་བུར་ཐལ་བའི་ཕྱིར་རོ། ། རྒྱུ་དང་ཁྱབ་བྱེད་མེད་པ་ནི་དེ་གཉིས་སུ་འདུ་བར་འདོད་པ་མ་ཡིན་ནོ། ། ཐ་སྙད་བསྒྲུབ་བྱར་བཞག་པ་ནི་རང་བཞིན་ཁོ་ན་ཡིན་ནོ། ། དེས་ན་འདི་ལྟར་ཡིན་ཏེ་རང་བཞིན་གྱི་གཏན་ཚིགས་ལ་ནི་རྗེས་སུ་འགྲོ་ལྡོག་གཉིས་ཀར་ཡང་སོ་སོར་དེའི་བདག་ཉིད་ཀྱི་འབྲེལ་བ་ཡོད་པ་སྲིད་དོ། ། དེ་ལས་གཅིག་རྟོགས་པས་གཉིས་པ་རྟོགས་པ་ཡང་སྲིད་དོ། ། འབྲས་བུ་ལ་ནི་རྗེས་སུ་འགྲོ་བ་ཉིད་འབྲེལ་བ་ཡིན་ལ་ལྡོག་པ་ནི་མ་ཡིན་ནོ། ། རྒྱུ་དང་ཁྱབ་བྱེད་མི་དམིགས་པ་ལ་ནི་རྗེས་སུ་འགྲོ་བ་འབྲེལ་བ་མ་ཡིན་ཏེ། ལྡོག་པ་ཁོ་ན་དེའི་རང་བཞིན་ཡིན་ནོ། ། དེས་ན་རང་བཞིན་ལ་ནི་ཆོས་མཐུན་པ་དང་མི་མཐུན་པའི་དཔེ་གཉིས་ཀ་འབྲེལ་བ་གཏན་ལ་འབེབས་པའི་ཡུལ་དང་འབྲེལ་བ་རྗེས་སུ་དྲན་པའི་ཡུལ་དུ་ཡང་རུང་ངོ༌།

། འབྲས་བུ་ལ་ནོ་ཆོས་མཐུན་པ་ཁོ་ན་གཏན་ལ་འབེབས་པའི་དཔེ་དང་རྗེས་སུ་དྲན་པའི་དཔེ་ཡིན་གྱི། མི་མཐུན་པའི་དཔེ་ནི་རྗེས་སུ་དྲན་པའི་དཔེ་ཁོ་ནར་ཟད་དོ། ། མི་དམིགས་པ་ལ་ཡང་ལྡོག་སྟེ་མི་མཐུན་པའི་དཔེ་ནི་གཏན་ལ་འབེབས་པ་དང་རྗེས་སུ་དྲན་པའི་དཔེ་ཡང་འཐད་ཀྱི། མཐུན་པའི་དཔེ་ནི་རྟག་ཏུ་རྗེས་སུ་དྲན་པའི་དཔེར་ཟད་དེ། གཏན་ལ་འབེབས་པའི་དཔེ་ནི་མ་ཡིན་ནོ། ། དེ་ལྟ་ན་ཡང་དང་པོ་འབྲེ་བས་རྗེས་སུ་འགྲོ་བ་དང་ལྡོག་པ་གཉིས་ཀའི་བདག་ཉིད་ཡིན་ཡང་དེ་ནི་འབྲེལ་བ་ཅན་གྱི་ཆོས་ཙམ་ཡིན་པས་ལྡོག་པའི་རང་བཞིན་མ་ཡིན་ཏེ། ལྡོག་པའི་ཁྱབ་པའི་ལྡོག་པ་ཉིད་འདིར་ལྡོག་པར་འདོད་དོ། ། འོན་ཀྱང་གཏན་ཚིགས་ཀྱི་མཚན་ཉིད་ཀྱི་ལྡོག་པ་ནི་དེ་རྟོགས་ན་རྟོགས་པས། གཏན་ཚིགས་ཀྱི་མཚན་ཉིད་དེ་རྟོགས་པའི་ཚད་མས་རྟོགས་པར་བཤད་དེ། དངོས་སུ་ལྡོག་པ་དེ་གཉིས་རྟོགས་པ་གཅིག་གིས་ཡུལ་དུ་བྱེད་པའི་ཕྱིར་རོ། ། དེའི་ཕྱིར་དངོས་སུ་ན་ཚད་མ་གཅིག་ཀྱང་དངོས་སུ་རྟོགས་པ་ལ་ལྟོས་ཏེ་ཐ་དད་པར་བཤད་དོ།

 ། གནོད་པ་ཅན་གྱི་ཚད་མས་ནི་འབྲེལ་བ་ཉིད་ངེས་པར་བྱེད་ལ་དེ་ཡང་འབྲེལ་བ་ཅན་གྱི་རང་བཞིན་ཡིན་པས་སྤྱིར་རྟོགས་སམ། ཡུལ་ངེས་པ་ལ་རྟོགས་ཀྱང་རྗེས་སུ་འགྲོ་བ་གཙོ་བོར་རྟོགས་པར་བྱེད་པ་ཡིན་ནོ། ། རྒྱུ་དང་ཁྱབ་བྱེད་མི་དམིགས་པ་ནི་འབྲེལ་བ་རྟོགས་པའི་འོག་ཏུ་ལྡོག་ཁྱབ་ཀྱི་རང་བཞིན་གྱི་ལྡོག་པ་རྟོགས་པ་གཙོར་བྱེད་པས་དོག་པ་ངེས་པའི་ཚད་མར་བཤད་དོ། ། ལོག་པ་ལ་ཐེ་ཚོམ་ཟ་བ་རྟགས་སུ་ཐལ་བ་ཡང་མ་ཡིན་ཏེ། ཡུལ་མ་བསྟན་པས་ངེས་པའི་ཕྱིར་རོ། ། དེ་ཉིད་ལྡོག་པ་རྟོགས་པར་བྱེད་པའི་ཚད་མ་ཡང་མ་ཡིན་ཏེ། དངོས་པོ་ངེས་པ་མ་རྟོགས་པའི་ཕྱིར་རོ། ། མངོན་སུམ་ཉིད་ལྡོག་པ་ངེས་པའི་ཚད་མ་ཡིན་པ་ནི་འདོད་པ་ཁོ་ནའོ། ། འོན་ཀྱང་དེ་ཁོ་ནར་མ་ཟད་དེ་རྒྱུ་དང་ཁྱབ་བྱེད་མེད་པ་ཡང་ཡིན་པར་བསྟན་པ་འབའ་ཞིག་ཏུ་ཟད་དོ། ། ཐམས་ཅད་དུ་རྒྱུ་དང་ཁྱབ་བྱེད་མེད་པར་མངོན་སུམ་གྱིས་རྟོགས་པ་འབྲས་བུ་དང་ཁྱབ་བྱ་མེད་པར་རྟོགས་པ་ཡང་མ་ངེས་ཏེ། རྒྱུ་མི་དམིགས་པ་དང་ཁྱབ་བྱེད་མི་དམིགས་པའི་རྗེས་སུ་དཔག་པ་ཆད་པར་ཐལ་བའི་ཕྱིར་རོ། ། དེས་ན་དཔེས་ནི་རྟག་ཏུ་འབྲེལ་བ་ཙམ་དྲན་པར་བྱེད་ལ༑ དེའང་གཏན་ལ་འབེབས་པའི་ཡུལ་ལམ་གཞན་ཡང་སྦྱོར་སྲིད་དོ། ། ཅི་ལྟར་ཡང་སླ་སྟེ། རྗེས་སུ་འགྲོ་བ་དང་ལྡོག་པ་དག་ནི་འབྲེལ་བའི་དོན་མ་ཡིན་པས་ཐམས་ཅད་འཐད་དོ། ། དེ་ནི་ཚུལ་གསུམ་གྱི་དོན་རྒྱ་ཆེར་བཤད་པ་སྟེ། གཞུང་གི་ཚོགས་རྣམས་ཀྱང་དོན་ཀྱི་རྗེས་སུ་འབྲངས་པས་ཤེས་པར་སླའོ། ། འོན་ཀྱང་འདིར་རྗེས་དཔག་བྱ་དང་དེ་མཚུངས་ལ། ། ཡོད་དང་ཞེས་བྱ་བ་ནི་རྗེས་སུ་དཔག་པར་བྱ་བ་བཏགས་པ་ལ་ཡོད་པ་དང༌། རྗེས་སུ་དཔག་པར་བྱ་བ་མཚན་ཉིད་པ་དང་མཚུངས་པ་ལ་ཡོད་པའི་དོན་ཏེ། གཉིས་ཀ་ཡང་རྗེས་སུ་དཔག་པའི་སྒྲས་བརྗོད་པར་བྱ་བར་རིགས་གཅིག་པས་རྗེས་སུ་དཔག་པར་བྱ་བ་དེ་དང་མཚུངས་པ་ལ་ཡོད་པ་ཞེས་བྱ་བའི་ཚིག་མི་འགལ་ལོ། ། དཔེར་ན། མང་དུ་ཐོས་པ་ཐོས་པ་འདོད། །

གཙང་སྦྲ་ཅན་ནི་གཙང་ལ་དགའ། ། དཀའ་སྤྱད་རྣམས་ནི་དེས་མི་འཇིགས། ། སྐྱེས་དགུ་གོམས་པའི་ལམ་དུ་འགྲོ། ། ཞེས་བྱ་བ་བཞིན་ནོ། ། མ་ཡིན་ཏེ་མི་ལྡན་པ་རྣམ་པར་གཅོད་པས་ཁྱད་པར་དུ་བྱས་པའི་ཕྱིར་རོ་ཞེས་བྱ་བ་ལ་སོགས་པའི་ལན་ནི་མ་འབྲེལ་ཏེ། ཆོས་ཅན་ངེས་པ་གཅིག་དང་འབྲེལ་བའི་ཁྱད་པར་ནི་གཞན་ལ་ཡོད་པ་ཚད་མས་བཀག་པའི་ཕྱིར་རོ། ། དེ་ལྟ་མ་ཡིན་ན་ལའི་དུ་བ་ལ་འཇུག་པར་བརྗོད་པ་ན་ཚང་མང་གི་དུ་བ་ལ་འཇུག་པར་ཐལ་ན་དེ་ལྟར་ནི་མ་མཐོང་ངོ༌། ། གཞན་ཡང་དུ་བའི་ཁྱད་པར་སྲེ་བ་ལྟར་ལ་དང་ཚང་མང་ཞེས་བྱ་བའི་ཕྱོགས་ཀྱི་ཁྱད་པར་ཉིད་ཀྱང་སྲེ་བས་ཤར་དུ་འགྲོ་བར་བརྗོད་པ་ན་ལྷོར་འགྲོ་བར་འགྱུར་རོ། ། དེ་ལྟར་ན་རྣམ་པ་ཐམས་ཅད་དུ་འཇུག་པ་འཆོལ་པར་ཐལ་ལོ། ། དེས་ན་དེ་ནི་ཁྱད་པར་ལྟོས་པ་གཞན་ལ་འཇུག་པ་ནི་དངོས་པོ་ལ་ཡང་མི་སྲིད་ལ་རྟོགས་པའི་ཡུལ་དུ་ཡང་མི་སྲིད་དོ། ། དེའི་ཕྱིར་མ་འབྲེལ་བ་རྣམ་པར་གཅོད་པས་ཁྱད་པར་དུ་བྱས་ཀྱང་གཞན་ལ་སྲིད་པ་མ་ཡིན་པས་ཐུན་མོང་མ་ཡིན་པ་ཅི་ལྟར་ལྡོག་ཅེ་ན། འདིའི་བསམ་པ་ནི་འདི་ཡིན་ཏེ། གལ་ཏེ་ལའི་དུ་བ་ཁྱད་པར་ཅན་གཏན་ཚིགས་ཀྱི་ངོ་བོར་བརྗོད་ན་དོན་གྱིས་གཞན་དང་ལྡན་པ་རྣམ་པར་གཅོད་པས་ཁྱད་པར་དུ་བྱས་པ་ཡིན་ནོ། ། དེས་ཏེ་དུ་བ་ཙམ་རྟགས་ཀྱི་ངོ་བོར་འཛིན་ན་དེའི་ཚེ་ཁྱད་པར་གཞན་ལ་མེད་ཀྱང་སྤྱིའི་དོན་གཞན་དང་ཐུན་མོང་ཡིན་པས་མ་འབྲེལ་བ་རྣམ་པར་གཅོད་པས་ཁྱད་པར་དུ་བྱེད་པ་ཡིན་ནོ། ། དེས་ན་སྒྲ་ཙམ་གྱིས་དོན་གྱི་ཉེས་པ་སྤོང་བ་ནི་མ་ཡིན་གྱི། འོན་ཀྱང་དོན་གྱི་ཁྱད་པར་ཉིད་ཀྱིས་སོ། ། དེ་ལྟ་ཡིན་དང་སྒྲའི་ཁྱད་པར་གྱིས་དོན་གྱི་ཁྱད་པར་གྲུབ་པས་སྐྱོན་མེད་པར་འགྱུར་རོ། ། དེ་བཞིན་དུ་དོན་གྱི་ཁྱད་པར་གྲུབ་ན་ཡང་སྒྲའི་ཁྱད་པར་ཤུགས་ཀྱིས་གྲུབ་པས། དེ་མ་སྦྱར་ཀྱང་བརྗོད་འདོད་ལས། ། དེའི་དོན་ཉིད་རྟོགས་པར་འགྱུར། ། ཞེས་གསུངས་སོ། ། གཏན་ཚིགས་ཀྱི་སྤྱིའི་མཚན་ཉིད་དོ། །

ཆ༢ མཚན་གཞིའི་དབྱེ་བ་བཤད་པ་ལས།ཇ༡ གཏན་ཚིགས་སྤྱིའི་དབྱེ་བ་བཤད་པ། ད་ནི་མཚན་ཉིད་ཀྱི་ཡུལ་མཚན་གཞི་འཆད་དོ། ། དེ་ལས་མཚན་ཉིད་དེ་དང་ལྡན་པའི་ནས་འབྲས་བུའི་ཞེས་བྱ་བའི་བར་གྱིས་ནི་མིང་གིས་ཁྱད་པར་དུ་བྱས་ནས་གྲངས་ངེས་པ་འཆད་དོ། ། དཔེར་ན་ཞེས་བྱ་བ་ལ་སོགས་པ་ནི་གྲངས་དེས་ཁྱད་པར་དུ་བྱས་པའི་ངོ་བོ་ངེས་པའོ། ། འདིར་བུམ་པ་མེད་པར་བསྒྲུབ་པར་བྱ་བ་ལ་མི་དམིགས་པ་ནི་ངོ་བོ་ཡིན་ལ། དམིགས་པའི་མཚན་ཉིད་དུ་གྱུར་པ་ནི་དེའི་ཁྱད་པར་ཡིན་ནོ། ། དེ་ཡང་སློབ་དཔོན་ཆོས་མཆོག་ན་རེ། ཁྱད་པར་ནི་ཉེ་བར་བཏགས་པ་ཡིན་ཏེ། དེ་ལྟར་མ་ཡིན་ན་མེད་པ་དང་མི་དམིགས་པ་ཅི་ལྟར་དམིགས་པའི་ཉིད་དུ་འགྱུར། དེ་ལ་གདགས་པའི་ཡུལ་ནི་མི་དམིགས་པའི་ཐ་སྙད་ཀྱི་དོན་བུམ་པ་དང་བྲལ་བར་སྣང་བའི་ས་ཕྱོགས་སམ་དེ་འཛིན་པའི་ཤེས་པའོ། ། རྒྱུ་མཚན་ནི་ཡོད་ན་གདོན་མི་ཟ་བར་བུམ་པ་དང་འབྲེལ་བར་དམིགས་པར་བྱའམ། བྱེད་པའོ། ། དེའང་གང་ལས་ཞེ་ན། ས་ཕྱོགས་འབའ་ཞིག་དམིགས་པ་ཡོད་པ་ལས་ཏེ། གལ་ཏེ་བུམ་པ་ཡོད་ན་ཤེས་པ་དེ་ཁོ་ནས་འཛིན་པ་དེས་ན་དེའི་རྒྱུ་ཉིད་བུམ་པ་ཡོད་ན་དེར་སྣང་བའི་རྒྱུ་ནུས་པ་ཐོགས་མེད་ཡིན་ངེས་པས་སོ་ཞེས་གསུང་ངོ༌། ། འདི་ནི་མི་འཐད་དེ། དེ་ལྟར་ཉེ་བར་བཏགས་པ་ལ་དགོས་པ་མེད་པའི་ཕྱིར་རོ། ། རྒྱུ་མཚན་ཁྱད་པར་ཅན་བསྟན་པའི་ཕྱིར་ཏེ། དེས་ན་མི་སྣང་བ་མི་དམིགས་པ་ལས་ཁྱད་པར་དུ་གྲུབ་པས་སོ་ཞེ་ན། རྒྱུ་མཚན་དེ་ནི་སྣང་བ་མི་དམིགས་པ་ལ་ཡང་ཡོད་དེ། དེས་ན་ཁྱད་པར་དུ་བྱེད་པ་མ་ཡིན་ནོ། ། དཔེར་ན་མེད་པ་དམིགས་པར་བྱ་བ་ཉིད་མ་ཡིན་པ་ཡང་ཡོད་ན་དམིགས་པར་འགྱུར་བ་ལྟར། བསྐལ་བ་དམིགས་པའི་ཕྱིར་བྱ་བ་མ་ཡིན་པ་ཡང་མ་བསྐལ་ན་དེར་འགྱུར་བ་ཁོ་ནའོ། ། དེ་ཡང་ཤེས་པ་འཇུག་པ་ལས་རྟོགས་པས་ཤེས་པ་མ་སྐྱེས་པ་ལས་ཁྱད་པར་དུ་གྲུབ་ཀྱང༌། ལྟར་མི་རུང་བའི་ཡུལ་ལ་མི་དམིགས་པ་ཤེས་པ་ཉེ་བར་གནས་པ་ན་འཇུག་པ་ལས་ཁྱད་པར་དུ་མི་བྱེད་དོ།

། གལ་ཏེ་མ་བསྐལ་ན་འགྱུར་བས་མ་བསྐལ་བ་དགག་བྱར་འདོད་ཞེ་ན། འོ་ན་ཡོད་ན་འགྱུར་བས་ཡོད་པ་ཚད་མའི་དགག་བྱ་ཡིན་ནམ། དེ་ལྟ་ན། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འོང་བ་ཡིན། ། ཞེས་བྱ་བ་དང་འགལ་ཞིང་བརྟག་པ་ལ་ཕྱིར་རོལ་ཉིད་དུ་ངེས་པར་བྱས་པ་དགག་བྱ་ཡིན་ནོ་ཞེས་རང་འདོད་པ་ལ་ཡང་གནོད་དོ། ། གལ་ཏེ་བསྐལ་བ་ནི་ཡོད་ན་དམིགས་པར་མ་ངེས་སོ་ཞེ་ན། ཡོད་པ་མེད་པ་ལས་ལྡོག་པ་དམིགས་པའི་རིག་བྱར་ངེས་པ་ལྟར་མ་བསྐལ་བ་བསྐལ་བ་ལས་ལྡོག་པ་ཡང་བཞིན་ནོ། ། དེས་ན་མཚུངས་སོ། ། གཞན་ཡང་བུམ་པ་མེད་དོ་ཞེས་བྱ་བ་འདིར་ཡང༌། མེད་པ་ཅི་ལྟར་བུམ་ཡིན་ལ། ། བུམ་པ་ཇི་ལྟར་མེད་ཅེས་རྩོད་པ་ལ་ལན་ཅི་ཡོད། མེད་པ་ལ་བུམ་པར་འདོགས་པའི་རྒྱུ་མཚན་ཡང་གང་ཡིན། ཡོད་ན་བུམ་པར་འགྱུར་བས་སོ་ཞེ་ན། ཅི་ཡོད་དོ་ཅོག་བུམ་པར་འགྱུར་རམ། བུམ་པ་ཡོད། དང་པོ་ལྟར་ན་ས་ཕྱོགས་དང་དེ་ན་ཡོད་པའི་སྣམ་བུ་ཡང་བུམ་པར་འགྱུར་རོ། ། གཉིས་པ་ལྟ་ན་ཡང་རྒྱུ་མཚན་དང་རྒྱུ་མཚན་ཅན་ལ་ཁྱད་པར་ཅི་ཡོད། དེས་ན་འདི་ཉེ་བར་བཏགས་པ་ནི་མ་ཡིན་ནོ། ། འོ་ན་དགག་པའི་ཡུལ་སྟོན་པ་ཙམ་ཡིན་ནོ་ཞེ་ན། སྣང་བ་མ་དམིགས་པ་ལ་ཡང་དེ་ལྟར་འགྱུར་མོད། དེའི་ཕྱིར་འདི་ལྟར་ཡིན་ཏེ། སྣང་བ་ཡིན་ལ་མ་དམིགས་པ་ཡང་ཡིན་ནོ་ཞེས་བཀག་པའི་ཁྱད་པར་ནི་མ་ཡིན་ཏེ། འོན་ཀྱང་སྣང་རུང་གི་ཡུལ་དུ་འཇུག་པའི་དམིགས་པ་མེད་པའམ། སྣང་རུང་གི་དོན་དམིགས་པའི་ཡུལ་དུ་འགྱུར་བ་མེད་དོ་ཞེས་དགག་བྱའི་ཁྱད་པར་ཉིད་ཡིན་ནོ། ། གལ་ཏེ་ཁྱད་པ་དེ་ཅིས་ངེས་ཞེས་ཟེར་ན། ཤེས་པ་གཅིག་ལ་འདྲེ་བའི་དོན་གཞན་སྣང་བས་སོ་ཞེས་བརྗོད་དོ། ། དགག་བྱ་ཡང་ཁྱད་པར་དང་བཅས་པར་ཡོད་པ་ཉིད་དོ་ཞེས་ནི་མི་སྨྲས་ཏེ། སྒྲ་དོན་ལ། བརྟེན་ནས་འདིར་ནི། ཞེས་བཤད་པའི་ཕྱིར་རོ། ། མ་དམིགས་པས་ནི་ཅི་ལྟ་བུ་ཞིག་དམིགས་པའི་ཡུལ་དུ་མ་གྱུར་པ་དེ་དགག་པར་འདོད་ལ། དེ་ཡང་སྣང་དུ་རུང་བ་ཡིན་ནོ་ཞེས་དགག་བྱའི་ཁྱད་པར་དུ་བཀོད་པ་ཡིན་ནོ།

། ཁྱད་པར་ཅན་གྱི་དགག་བྱ་ཡོད་པ་ནི་གཏན་ཚིགས་ལྡོག་པས་ཁྱབ་པ་ཉིད་དོ་ཞེས་སྟོན་པ་ནི། གལ་ཏེ་ཡོད་ན་ཞེས་བྱ་བའོ། ། དེ་ནི་དེའི་བདག་ཉིད་ཡིན་པའི་ཕྱིར་རོ་ཞེས་བྱ་བ་འདི་ལ་བྲམ་ཟེ་ཆེན་པོས་རང་གི་ལུགས་ཀྱི་འབྲེལ་བའི་རང་བཞིན་བཞག་པ་དང༌། གཞན་གྱི་ལུགས་དགོད་པ་དང༌། དེ་སུན་དབྱུང་བ་དང༌། རང་གི་ལུགས་ལ་མི་འཐད་པ་སྤང་བ་བཞིའོ། ། དང་པོ་ནི་འདི་སོ་སོར་ངེས་པའི་དངོས་པོའི་མཐར་ཐུག་པ་མ་ཡིན་པས་ཚད་མའི་ཡུལ་ནི་མ་ཡིན་ནོ། ། སྤྱིར་མཚན་ཉིད་བརྟགས་ན་རྩོལ་བ་ལས་བྱུང་བའི་མཚན་ཉིད་ནི་མི་རྟག་པའི་མཚན་ཉིད་སྤོང་བ་མ་ཡིན་པས་དེའི་བདག་ཉིད་ཡིན་ལ། མི་རྟག་པ་ནི་དེ་ལྟ་མ་ཡིན་ནོ། ། ཡིན་པ་དང་མ་ཡིན་པ་འགལ་བ་ཡང་མ་ཡིན་ཏེ། དངོས་པོ་ཆ་མེད་པ་གཅིག་ལ་འགལ་གྱི་སྤྱིར་མཚན་ཉིད་དེ་ལྟ་ཡིན་པ་ནི་མི་འགལ་བའི་ཕྱིར་རོ། ། གཉིས་པ་ནི་འདི་ལ་སློབ་དཔོན་ཆོས་མཆོག་གི་ལུགས་ཀྱིས་དེའི་བདག་ཉིད་ཡིན་པ་དང་མ་ཡིན་པ་ཞེས་བྱ་བའི་འབྲེལ་བ་འདི་དོན་དམ་པར་ཡོད་པ་ནི་མ་ཡིན་ཏེ། རང་གི་མཚན་ཉིད་ཁོ་ན་དོན་དམ་པ་ཡིན་པའི་ཕྱིར་དང༌། དེ་ལ་ཡང་དེ་གཉིས་འགལ་བའི་ཕྱིར་ཏེ་ཆ་མེད་པས་སོ། ། བློས་བཏགས་པ་ཡང་མི་འཐད་དེ། འདོད་པས་དངོས་པོ་གནས་པ་མི་འགྲུབ་པའི་ཕྱིར་ཏེ་ཧ་ཅང་ཐལ་བའི་ཕྱིར་རོ། ། དེས་ན་འདི་ནི་འབྲེལ་བའི་རང་བཞིན་མ་ཡིན་གྱི་འོན་ཀྱང་རང་གི་མཚན་ཉིད་ལ་ཡོད་པ་ཚད་མས་ཡུལ་དུ་བྱས་པའི་དོན་ཕན་ཚུན་བདག་ཉིད་དུ་གྱུར་པ་ཁོ་ན་མི་འཁྲུལ་བའི་རྒྱུ་མཚན་དུ་གྱུར་པའི་འབྲེལ་བ་ཡིན་ནོ། ། འོ་ན་རྩོལ་བྱུང་དང་མི་རྟག་པ་གོ་བྱ་གོ་བྱེད་འཆོལ་བར་ཐལ་ལོ་ཞེ་ན། མི་ཐལ་ཏེ། མི་འཁྲུལ་བའི་རྒྱུ་མཚན་གྱི་འབྲེལ་བ་ཚད་མའི་ཡུལ་ཡིན་ཡང༌། གོ་བྱ་གོ་བྱེད་ངེས་པ་ནི་རྣམ་པར་རྟོག་པ་ལ་ལྟོས་པའི་ཕྱིར་ཏེ། ཚད་མའི་ཡུལ་དུ་གྱུར་པ་མི་སླུ་བའི་རྟེན་ལ་ལྟོས་པ་ནི་མ་ཡིན་ནོ། །འདི་ལྟར་དོན་དམ་པ་ཕན་ཚུན་དབྱེ་བ་མེད་པ་ཚད་མས་མཐོང་གི་མི་རྟག་པ་རྩོལ་བྱུང་གི་བདག་ཉིད་མ་ཡིན་པ་དང༌།

རྩོལ་བྱུང་མི་རྟག་པའི་བདག་ཉིད་ཡིན་པ་ཞེས་བྱ་བ། འབྲེལ་བ་དང་དེའི་ཡུལ་གཉིས་ནི་མ་ཡིན་ཏེ། རང་གི་མཚན་ཉིད་གཅིག་ལ་གནས་པ་གཉིས་ལ་དབྱེ་བ་མེད་པ་དང༌། ཐ་དད་པ་ལ་གནས་པ་གཉིས་ཀྱང༌། འབྲེལ་བ་དང་དེའི་ཡུལ་མ་ཡིན་པའི་ཕྱིར་རོ། ། འོན་ཀྱང་རྣམ་པར་རྟོག་པ་ཚད་མ་མ་ཡིན་པས་མི་རྟག་པ་དེ་དང་གཞན་གཅིག་ཏུ་བྱས་པའི་ཕྱིར་རྩོལ་བྱུང་གི་འབྲེལ་བའི་ཡུལ་ཡང་ཡིན་ལ། རྩོལ་བྱུང་མེད་པར་ཡང་ཡོད་པ་ཡིན་ནོ་ཞེས་རྟོགས་ལ། རྩོལ་བྱུང་ནི་གཞན་དང་གཅིག་ཏུ་བྱས་ཀྱང་མི་རྟག་པ་མེད་པར་མི་འབྱུང་བས། རྣམ་པར་རྟོག་པ་རང་དགའ་བས་དེའི་བདག་ཉིད་དང་བདག་ཉིད་མ་ཡིན་པར་ཕྱེ་བ་ཡིན་ནོ། ། དེས་ན་དེའི་དབང་གིས་གཞན་ན་ཡང་ཡོད་པར་ངེས་པ་ནི་སྒྲུབ་བྱེད་མ་ཡིན་ལ་དེ་ཁོ་ན་ལ་ཡོད་པར་ངེས་པ་ནི་སྒྲུབ་བྱེད་ཡིན་པས་གོ་བྱ་གོ་བྱེད་མ་འཆོལ་བར་ངེས་པར་གནས་སོ་ཞེའོ། ། གསུམ་པ་འདི་སུན་དབྱུང་བ་ཡང་ཚད་མས་ཇི་ལྟར་མཐོང་བའི་དངོས་པོ་ཆ་མེད་གཅིག་འབྲེལ་བའི་རང་བཞིན་དུ་མི་འཐད་པ་དང༌། རྣམ་པར་རྟོག་པའི་ཡུལ་དུ་ཡང་དེའི་བདག་ཉིད་ཡིན་པ་དང་མ་ཡིན་པའི་རྣམ་དབྱེ་མི་འགྲུབ་པའོ། ། དང་པོ་ནི་འབྲེལ་བ་ཞེས་བྱ་བ་ནི་ཁྱབ་པའི་རྒྱུ་མཚན་ཡིན་ན། གཅིག་ལ་གནས་པའི་འབྲེལ་བ་ནི་ཁྱབ་པ་ངེས་པ་ལ་ནུས་པ་མེད་དོ། ། འདི་ལྟར་གཅིག་བདག་ཉིད་ཡིན་ཡང་ཐམས་ཅད་བསྡུས་པའི་རྩོལ་བྱུང་མི་རྟག་པས་ཁྱབ་པར་ནི་མི་འགྲུབ་སྟེ་ཧ་ཅང་ཐལ་བའི་ཕྱིར་རོ། ། འོན་ཏེ་ཁྱབ་པ་ཡང་གཅིག་ལ་གནས་པ་ཉིད་ཡིན་ན། འོ་ན་མཐོང་བ་དང་མ་མཐོང་བ་ཙམ་གྱིས་ངེས་པས་འབྲེལ་བ་དོན་མེད་དོ། ། དེ་ལྟར་ཁྱབ་པ་འགྲུབ་པ་ལ་མི་ནུས་པ་དང༌། མི་དགོས་པས་འབྲེལ་བ་མ་ཡིན་ནོ། ། རྟོགས་པའི་རྣམ་པར་དབྱེ་བ་མི་འཐད་པ་ཡང༌། གལ་ཏེ་གཅིག་ལ་མཐོང་བ་དེའི་བདག་ཉིད་དུ་ངེས་པའི་རྒྱུ་ཡིན་ན༑ མི་རྟག་པ་ཡང་རྩོལ་བྱུང་གི་བདག་ཉིད་དུ་ངེས་པར་ཐལ་ཏེ། གཅིག་ལ་དེ་ལྟར་མཐོང་བས་སོ། ། འོན་ཏེ་མ་ཡིན་ན་རྩོལ་བྱུང་མི་རྟག་པའི་བདག་ཉིད་དུ་ཇི་ལྟར་ངེས།

མི་རྟག་པ་མ་ཡིན་པ་ལ་མ་མཐོང་བས་སོ་ཞེ་ན། འོ་ན་ཐེ་ཚོམ་དུ་འགྱུར་རོ། ། དེ་ལྟར་ན་ལྡོག་པ་མ་མཐོང་བ་ལས་གྲུབ་པར་ཡང་ཐལ་ལོ། ། གལ་ཏེ་གནོད་པ་ཅན་གྱི་ཚད་མས་རྟག་པ་ལས་འགོག་གོ་སྙམ་ན། འོ་ན་གནོད་པ་ཅན་གྱི་ཚད་མ་ཉིད་ཀྱིས་ལྡོག་པ་ངེས་པ་དང༌། རྗེས་འགྲོ་ཡང་ཤུགས་ཀྱིས་གྲུབ་པས་འབྲེལ་བས་ཅི་བྱ། གཞན་ཡང་གནོད་པ་ཅན་གྱི་ཚད་མ་ཉིད་ཀྱང་རྒྱུ་དང་ཁྱབ་བྱེད་བཀག་པ་ལས་ཡིན་ན་ཁྱབ་པ་དེ་ཉིད་ཇི་ལྟར་ངེས། གཅིག་ལ་མཐོང་བས་སོ་ཞེ་ན། འཆོལ་བ་སོ་ན་འདུག་གོ ། བཞི་པ་རང་གི་ལུགས་ལ་མི་འཐད་པ་སྤང་བ་ནི། གལ་ཏེ་ཁྱབ་པ་དང་དེའི་རྩ་བར་གྱུར་པའི་འབྲེལ་བ་དངོས་པོ་ངེས་པའི་མཐར་ཐུག་པ་མ་ཡིན་པས་ཚད་མའི་ཡུལ་མ་ཡིན་ན། ཇི་ལྟར་ཡིད་ཆེས་པར་བྱ། དེས་ན་ལྡོག་པ་ལ་ཐེ་ཚོམ་ཟའོ། ། འོན་ཏེ་དངོས་པོ་ངེས་པའི་མཐར་ཐུག་ན་ཡང་ཇི་ལྟར་ཚད་མས་ཡུལ་དུ་བྱ་བར་མི་ནུས། དེས་ན་དེའི་བདག་ཉིད་ཡིན་པ་དང་མ་ཡིན་པ་མི་འགལ་བ་ཡང་མི་འཐད་དོ་ཞེས་རྟོག་ན༑ ཕྱོགས་ཕྱི་མ་ནི་ཁས་མི་ལེན་ཏོ། ། དང་པོ་ལ་ཡང་ཉེས་པ་དེ་མེད་དེ། འཇུག་ཡུལ་ངེས་པ་མ་རྟོགས་པས། ། ཚད་མའི་མཚན་ཉིད་མེད་ཀྱང་བློ། ། འབྲེལ་བའི་རྩ་བ་ལ་བརྟེན་པས། ། རྣམ་གཞན་དོགས་འགོག་ཡིད་ཆེས་རྒྱུ། ། མཚན་ཉིད་གཞན་སྲིད་པ་བཀག་ནས་ངེས་པའི་རང་བཞིན་དུ་ཐ་སྙད་འདོགས་པ་ནི་ཐམས་ཅད་དུ་དཔྱོད་པའི་བྱེད་པ་ཡིན་ནོ། ། བློ་འདིས་དངོས་པོ་ངེས་པར་མ་རྟོགས་པས་ཕྱི་རོལ་གྱི་ཡུལ་ངེས་པ་ལ་མི་འཇུག་པ་ན། དེ་ལ་ལོག་པའམ་ཡང་དག་པའི་ཤེས་པ་མ་ཡིན་པས། དངོས་པོ་ངེས་པ་དང་འབྲེལ་བ་ནི་མི་དཔྱད་དོ། ། དེ་ལྟ་ན་ཡང་འབྲེལ་བའི་རྩ་བ་ཅན་དུ་གཞག་པའི་དགོས་པ་ནི་མཚན་ཉིད་ལ་ལོག་པར་མི་འཇུག་པར་གྲུབ་པ་ཡིན་ནོ། ། དེ་ལ་ཡང་མཚན་ཉིད་ཀྱི་འབྲེལ་བའི་དབང་གིས་ཕྱིན་ཅི་མ་ལོག་པར་གནས་ན། མཚན་ཉིད་ཀྱི་འབྲེལ་བ་དེ་ཉིད་ལ་ཅི་ལྟར་ཡིད་ཆེས། དེས་ན་རྩ་བ་མ་གྲུབ་པའི་བློ་འདི་གཞན་དུ་དོགས་པ་སྤོང་བའི་རྒྱུ་མ་ཡིན་ནོ།

། དེ་དཔྱོད་པ་ཉིད་ལས་ངེས་ན་ཡང་ཕན་ཚུན་བརྟེན་པར་ཐལ་ལོ་ཞེ་ན། མི་ཐལ་ཏེ། དོན་གྱིས་རང་གི་འབྲེལ་བའི་རང་བཞིན་དཔྱོད་པ་ལ་བསྟན་པས་ངེས་ཀྱི། དཔྱོད་པའི་རྟོགས་པ་ཙམ་ཡིད་ཆེས་པའི་གནས་སུ་བྱས་ནས་འབྲེལ་བ་ངེས་ལ། དེས་ཀྱང་དཔྱོད་པ་མ་འཁྱར་བར་ངེས་པ་ནི་མ་ཡིན་པའི་ཕྱིར་རོ། ། དེ་ཉིད་ཀྱི་ཕྱིར་འབྲེལ་བའི་མཚན་ཉིད་ཀྱི་རྩ་བ་ཡིད་དཔྱོད་ཀྱིས་ངེས་པ་དང་ཁྱད་པར་མེད་པ་ཡང་མ་ཡིན་ནོ། ། དངོས་པོ་བེམ་པོས་རང་གི་རང་བཞིན་འབྲེལ་བ་ཉིད་དེ་ཅི་ལྟར་བློ་ལ་སྟོན་ཅེ་ན། སྔོན་པོར་ཡུལ་དུ་བྱས་པ་ལ་སྔོན་པོ་མ་ཡིན་པའི་རང་བཞིན་དུ་ཤེས་པར་འདོད་དམ། དེ་དང་མ་བྲལ་བར་ཤེས་པར་འདོད་ཀྱང༌། དེ་ལྟར་མི་ནུས་པས་ན་རང་གི་ཆོས་ ཉིད་དེ་འདྲ་བར་དངོས་པོས་བསྟན་པ་ཡིན་ནོ། ། དཔྱོད་པས་དོན་དེ་དེ་ལྟར་བརྟགས་པ་ནི་མ་ཡིན་ཏེ། ཆོས་ཉིད་དུ་དངོས་པོའི་ནུས་པས་བསྒྲུབས་པའི་ཕྱིར་རོ། ། དེས་ན་བེམ་པོ་རྟོགས་པ་ལ་མ་ལྟོས་པར་རང་གསལ་བ་མ་ཡིན་ཡང་དངོས་པོའི་ནུས་པས་རྟོགས་པ་ལ་དེ་ལྟར་གསལ་བ་ཡིན་ནོ།

 ། འདིར་ཕྱི་རོལ་གྱི་དངོས་པོ་སོ་སོར་ངེས་པའི་ནུས་པ་ཡང་མི་འདོད་ཀྱི། རྣམ་པའི་མཚན་ཉིད་ངེས་པའི་ཆེ་བ་དེ་འདྲ་བས་ སོ། ། དེ་ལྟ་ཡིན་པ་ཡང་རྟོགས་པ་ཉིད་ཀྱིས་གྲུབ་ཀྱི་འཐད་པ་ལ་ལྟོས་པ་ནི་མ་ཡིན་ནོ། ། དེ་ཡང་རང་རིག་པའི་མངོན་སུམ་ཁོ་ནའོ། ། རང་དེ་ལྟར་རྟོགས་པ་ཙམ་ལ་ནི་འཐད་པ་ཡང་དོན་མེད་པས་ཐུག་པ་མེད་པ་ཡང་མ་ཡིན་ནོ། ། དེས་ན་ཚད་མའི་ཡུལ་མ་ཡིན་པའི་འབྲེལ་བ་ཡང་དཔྱོད་པས་ཡིད་ཆེས་པར་བྱ་བ་ཡིན་ནོ་ཞེས་གྲུབ་བོ། ། དེའི་བདག་ཉིད་ཡིན་ན་དམ་བཅས་པའི་དོན་རྟགས་སུ་འགྱུར་བར་དོགས་པ་སྤང་བའི་དོན་དུ་མ་ཡིན་ཏེ་ཞེས་བྱ་བའོ། ། འདིའི་དོན་ནི་ཚད་མའི་ཡུལ་ཐ་མི་དད་པས་དེའི་བདག་ཉིད་ཡིན་ཡང༌། ཐ་དད་པ་ནི་གཟུང་བ་ལ་སྣང་བའི་ཕྱིར་རོ། ། དེས་ན་བྱས་པར་རྣམ་པར་རྟོག་པ། བྱས་པ་ཉིད་དུ་བཏགས་པ་དངོས་སུ་འཛིན་པས་ནི། བྱས་པ་ཚད་མའི་ཡུལ་དུ་བྱེད་ལ། མི་རྟག་པ་ལ་ཡང་དེ་བཞིན་ནོ།། དེས་ན་བཟུང་བ་ཐ་དད་པས་དམ་བཅའ་བ་རྟགས་མ་ཡིན་ནོ། ། དོན་དེ་ཉིད་ལུང་དང་སྦྱོར་བ་ནི་དེ་སྐད་དུ་ཡང་ཞེས་བྱ་བའོ། ། ཚད་མའི་ཡུལ་དང་གཟུང་བའི་ཡུལ་ཐ་དད་པར་མ་རྟོགས་ནས་བྱས་པར་རྟོག་པའི་གཟུང་ཡུལ་མི་རྟག་པ་ལས་ཐ་དད་པར་བཏགས་པ་ཡིན་ན། ཚད་མའི་ཡུལ་ཡང་དེ་ཉིད་ཡིན་པས་གཏན་ཚིགས་ཚད་མས་མ་གྲུབ་པ་ཀུན་བཏགས་པ་ཙམ་ལས་ཅི་ལྟར་མི་རྟག་པ་ཐོབ་སྙམ་ན། བཟུང་བ་བཏགས་ཀྱང་བྱས་པ་རྟོགས་པའི་ཚད་མའི་ཡུལ་ཡོད་པས་གོ་བྱེད་དུ་འཐད་དོ་ཞེས་སྟོན་པ་ནི། ཆོས་དང་ཆོས་ཅན་ཉིད་དུ་ཐ་དད་པ་ཞེས་བྱ་བའོ། ། ཐ་དད་པ་ཉིད་གཟུང་བའི་ཡུལ་ནི་བློས་བཞག་པ་དངོས་པོ་མ་ཡིན་པ་ཡིན་གྱི། དོན་ཀྱང་ཞེས་བྱ་བ་ཚད་མའི་ཡུལ་ཡང་བློས་བཞག་པ་ནི་མ་ཡིན་ནོ། །གལ་ཏེ་ཚད་མའི་ཡུལ་དུ་མ་གྱུར་པའི་གཟུང་ཡུལ་དེ་ཅི་འདྲ་བ་ཞིག་ཡིན་ན། ཚད་མའི་ཡུལ་ཡོད་ཀྱང་དེ་མེད་པར་འཐད། རྣམ་པར་རྟོག་པས་ཀྱང་ཚད་མའི་ཡུལ་ཉིད་དངོས་སུ་རྟོགས་པས། ཇི་ལྟར་རྟོགས་པ་བཞིན་མེད་ན་ཚད་མའི་ཡུལ་ཉིད་ཀྱང་མེད་པར་རིགས་སོ་སྙམ་ན།

བློའི་བྱེ་བྲག་རང་དགའ་བ་རྣམས་ནི་ཞེས་སྨོས་སོ། ། དོན་ནི། དོན་གྱི་གཞན་དབང་མ་ཡིན་པའི་བློ་དོན་ལས་དངོས་སུ་མ་སྐྱེས་པ་རྣམས་ནི་དོན་ལ་མི་རྟེན་པ་སྟེ། ཐོབ་པར་བྱ་བ་ཚད་མའི་ཡུལ་དུ་འགྱུར་བའི་དོན་ཇི་ལྟ་བའི་རྣམ་པའི་རྗེས་སུ་མི་འཇུག་པའི་ཕྱིར་རོ། ། དེས་ན་ཚད་མའི་ཡུལ་དང་སྣང་བའི་ཡུལ་ཐ་དད་དོ། ། དེས་ན་བྱས་པར་རྣམ་པར་རྟོག་པའི་ཚད་མའི་ཡུལ་ཉིད་རྟགས་ཡིན་ལ། དེ་ལ་ནི་དེའི་བདག་ཉིད་ཡོད་པས་བྱས་པ་ངེས་པའི་ཤེས་པས་བསྐྱེད་པའི་མི་རྟག་པར་ངེས་པ་མི་སླུ་བར་འཐད་ཅིང༌། གཟུང་བ་ཐ་དད་པས་དམ་བཅས་པ་རྟགས་སུ་ཐལ་བ་ཡང་མེད་དོ། ། གཟུང་བ་ནི་རྟགས་མ་ཡིན་ཏེ། དེ་དག་གིས་བཏགས་པའི་ཡུལ་གྱི་མི་རྟག་པ་གོ་ན་ནི།དེ་མི་འཐོབ་པར་ཐལ་བའི་ཕྱིར་རོ། ། དེ་ལ་ཚིགས་སུ་བཅད་པ་དང་པོས་ནི་ཚད་མའི་ཡུལ་ཐ་མི་དད་པར་བསྟན་ཏོ། ། གཉིས་པས་ནི་གཟུང་ཡུལ་ཐ་དད་པར་བསྟན་ཏོ། ། གསུམ་པས་ནི་དེ་གཉིས་ཀྱིས་བརྒལ་བ་སྤང་བ་འགྲུབ་པར་བསྟན་ཏོ། ། མི་དམིགས་པ་འདི་ལ་འཁྲུལ་བ་མེད་པའི་ཕྱིར་རོ་ཡན་ཆོད་ཀྱིས་མི་དམིགས་པ་མེད་པའི་ཐ་སྙད་ལ་མི་འཁྲུལ་བར་བསྟན་ནས། ཅི་སྟེ་མི་འགྲུབ་ཡན་ཆོད་ཀྱིས་མེད་པ་ཉིད་བསྒྲུབ་བྱར་མི་འཐད་པ་བསྟན་ཏོ། ། དེ་ནས་གང་གི་ཚེ་ཞེས་བྱ་བ་ལ་སོགས་པས་ཐ་སྙད་བསྒྲུབ་བྱ་ཡིན་པ་ལ་མི་འཐད་པ་མེད་པར་བསྟན་ཏོ། ། དེ་ལ་འདིར་བསམ་པར་བྱ་སྟེ། མེད་པ་ཉིད་འདིའི་བསྒྲུབ་བྱ་མ་ཡིན་ལ་ཐ་སྙད་བསྒྲུབ་བྱ་ཡིན་ནོ་ཞེས་བྱ་བའི་དོན་ཅི་ཡིན་སྙམ་ན། སློབ་དཔོན་ཆོས་མཆོག་ན་རེ། མེད་པར་ངེས་པ་སྔར་མ་སྐྱེས་ཀྱང་མེད་པ་མ་ཡིན་པའི་སྒྲོ་འདོགས་བཅད་ཟིན་པ་ལ་འཇུག་པའི་ཕྱིར་དང༌། མངོན་སུམ་གྱི་བྱེད་པའི་རྗེས་སུ་འབྲང་པར་རྟོགས་པའི་ཕྱིར། མེད་པའི་དོན་སྔར་མ་ངེས་པ་ངེས་པའི་བློ་འདི་ཉིད་ལ་ཐ་སྙད་ཀྱི་སྒྲུབ་བྱེད་དུ་བརྗོད་དོ་ཞེའོ། ། བྲམ་ཟེ་ཆེན་པོ་ན་རེ་ནི་མེད་པའི་རྣམ་པ་སྒྲོ་འདོགས་པའི་ཤེས་པ་འདིའི་གཞལ་བྱ་ནི་གཞན་ཡོད་པ་ཁོ་ནར་ཟད་ལ།

དེ་ཡང་མངོན་སུམ་གྱིས་རྟོགས་ཟིན་བཞིན་དུ། གཞལ་བྱ་དེ་ཉིད་ལ་འཛིན་པའི་རྣམ་པ་མི་འདྲ་བ། མེད་པར་རྣམ་པ་སྒྲོ་འདོགས་པས་འཇུག་པ་ནི། གཞལ་བྱ་དེ་ཉི་ལ་ཐ་སྙད་གསལ་བའི་བློ་ཡིན་པས་ཐ་སྙད་སྒྲུབ་པའི་ཚད་མ་ཡིན་ནོ་ཞེས་འཆད་དོ། ། བདག་ཅག་གིས་ནི་འདི་ལྟར་རྟོགས་ཏེ། སློབ་དཔོན་ཆོས་མཆོག་ལྟར་ན་མེད་པ་ཉིད་གཞལ་བྱ་གྲུབ་པར་བྱས་ནས། མེད་པའི་དོན་མངོན་སུམ་གྱིས་ངེས་པ་དང༌། ཐ་སྙད་སྣང་བ་མི་དམིགས་པས་ངེས་པར་འདོད་པ་ནི། མེད་པ་ལ་རྒྱུ་འགོག་པའི་རིགས་པ་མཚུངས་པ་ལ་སོགས་པས་སུན་དབྱུང་བ་མི་འཐད་པར་སླའོ། ། བྲམ་ཟེ་ཆེན་པོ་ལྟར་དོན་གཞན་ཡོད་པ། མེད་པར་སྒྲོ་འདོགས་པའི་རྣམ་པར་རྟོག་པའི་གཞལ་བྱར་བྱེད་ན་ཡང༌། གཞལ་བྱ་དེ་མངོན་སུམ་གྱིས་གྲུབ་ན་མེད་པའི་རྣམ་པར་རྟོག་པ་བཅད་པའི་ཡུལ་ཅན་དུ་ཐལ་ལོ། ། འོན་ཏེ་གཞལ་བྱ་དེ་ཉིད་ལ་འཛིན་པའི་རྣམ་པ་གཞན་གྱིས་འཇུག་པས་བཅད་པའི་ཡུལ་ཅན་མ་ཡིན་ནོ། ། འོ་ན་རྟོག་མེད་ཀྱིས་གཏན་ལ་ཕབ་པ་ལ་ཡང་རྣམ་པར་རྟོག་པ་ཚད་མ་གཞན་དུ་ཐལ་བ་དང༌། ཡིད་མ་བདེ་བའི་རྣམ་པས་ངེས་པར་བྱས་པ་ལ། ཡང་བདེ་བ་ལ་སོགས་པ་རྣམ་པ་གཞན་གྱིས་འཇུག་པའི་བློ་ཚད་མར་ཐལ་བ་སྤང་དཀའོ། ། གལ་ཏེ་ཁྱབ་བྱེད་མི་དམིགས་པ་ལ་སོགས་པ་ལ་དེ་ཉིད་ཀྱིས་འདོད་པ་ལྟར། མེད་པར་སྒྲོ་གདགས་པར་བྱ་བའི་གཞན་ཉིད། མངོན་སུམ་གྱི་ཡུལ་དང༌། མེད་པར་རྣམ་པར་རྟོག་པའི་ཚད་མའི་ཡུལ་དགལྡོག་པས་བྱས་པའི་ཐ་དད་པ་ཡོད་པས་དེ་ལྟར་མི་ཐལ་ན་ཡང་དོན་སྒྲུབ་པ་ཉིད་དུ་ཐལ་ཏེ་སྔར་མེད་པའི་གཞལ་བྱའི་ཆ་རྟོགས་པའི་ཕྱིར་ན་ཁྱབ་བྱེད་མི་དམིགས་པ་ལ་སོགས་པ་ཉིད་བཞིན་ནོ། །གཞན་ཡང༌། འདིས་ནི་དངོས་པོ་ལ་དངོས་པོའི་ཆ། ཁས་བླངས་མེད་ཅན་དགག་པ་ནི། །སྒྲུབ་བྱེད་སྔ་མ་དག་གིས་ནི། ། མ་ཡིན་དགག་པ་སྒྲུབ་པར་བྱེད། ། ཅེས་བྱ་བས་མི་དམིགས་པའི་གཏན་ཚིགས་མེད་པའི་དོན་སྒྲུབ་པས་ན་མེད་པར་དགག་པ་ཙམ་སྒྲུབ་ལ། རང་བཞིན་དང་འབྲས་བུ་གཉིས་ནི་རྣམ་པར་བཅད་པའི་དོན་གཞན་སྒྲུབ་པས་མ་ཡིན་པར་དགག་པ་སྒྲུབ་པར་བཤད་པ་ཡང་མི་འཐད་དེ།

མེད་པར་ངེས་པའི་བློའི་གཞལ་བྱ་ཡང་ཐམས་ཅད་དུ་དོན་གཞན་ཡིན་པས་མ་ཡིན་པར་དགག་པར་འགྱུར་བའི་ཕྱིར་དང༌། དགག་པའི་དོན་སྒྲོ་བཏགས་པ་ནི་གཞལ་བྱ་མ་ཡིན་པའི་ཕྱིར་ རོ། ། གཞན་ཡང་དེ་ལྟར་ན་དོན་གཞན་མེད་ན་དགག་པ་རྟོགས་པའི་བློ་ཚད་མ་མ་ཡིན་པར་ཐལ་ཏེ། མི་སླུ་བའི་ཡུལ་ནི་དོན་གཞན་གྲུབ་པ་ཁོ་ནར་ཁས་བླངས་པས་སོ། ། དེ་ལྟ་ན་དབང་ཕྱུག་དང་བདག་དང་གཙོ་བོ་ལ་སོགས་པ་དག་ནི་དངོས་པོར་མེད་དེ། རིམ་དང་ཅིག་ཅར་དོན་བྱེད་པ་མེད་པའི་ཕྱིར་ཞེས་བྱ་བ་ལས་དགག་པ་ངེས་པའི་བློ་ཡང་ཚད་མ་མ་ཡིན་པར་འགྱུར་ན་དེའང་མི་འཐད་དེ། མི་སླུ་བ་ཡོད་པའི་ཕྱིར་ཚད་མར་འཐད་པ་དང༌། སློབ་དཔོན་གྱིས་ཀྱང་དངོས་པོའི་ཡུལ་ཅན་ཉིད་ནི་ཚད་མ་མ་ཡིན་ཏེ། ཚད་མའི་མཚན་ཉིད་ནི་མི་སླུ་བ་ཡིན་པའི་ཕྱིར་རོ། ། དེ་ནི་གལ་ཏེ་རང་གི་ཡུལ་ལ་གནོད་པ་མེད་ན་ཡོད་པ་དང་མེད་པ་ལ་དེའི་ངོ་བོར་འཇོག་པ་ཡིན་ནོ་ཞེས་འདི་ཉིད་ཀྱི་གཞན་དོན་གྱི་ལེའུར་འཆད་པར་འགྱུར་བ་དང༌། རྣམ་འགྲེལ་དུ་མ་དགག་པ་སྒྲུབ་པ་ལ་གཞི་དངོས་པོ་འགྱུར་བ་བཀག་པ་ཉེས་པ་མ་ཡིན་པར་གསུངས་པའི་ཕྱིར་ཏེ། དཔེར་ན་མཁའ་སོགས་གཞན་དག་གིས། ། སྔོན་མེད་རང་བཞིན་བསྐྱེད་མེད་མིན། ། ཅིག་ཅར་སྒྲ་སོགས་རྒྱུན་མིན་ཕྱིར། ། ཞེས་བཤད་པ་ལ་སུན་འབྱིན་པ། ། དེ་བཞིན་མཁའ་སོགས་ཆོས་ཅན་གྱི། ། ངོ་བོ་དངོས་མེད་ཞེས་བརྗོད་བཞིན། ། དེ་ལྟར་འདོད་པའི་བསྒྲུབ་བྱ་ལ། ། གནོད་པ་ཅི་ཡང་མེད་པ་ཉིད། ། འདིས་ནི་གཉིས་ཀ་བསྒྲུབ་བྱ་ཉིད། ། ཡིན་ན་ཆོས་ཅན་ལ་གནོད་གང༌། ། བསྒྲུབ་པར་བྱ་བའི་ཆོས་འགོག་པས། ། དེ་ལ་གནོད་ཅེས་བསྟན་པ་ཡིན། ། ཞེས་གསུངས་པ་ལྟ་བུའོ། ། དེས་ན་འདི་ལ་སློབ་དཔོན་འདི་ལྟར་བཞེད་པ་ཡིན་ཏེ། ཐམས་ཅད་དུ་གཞལ་བྱ་ནི་ཡོད་པའི་རང་བཞིན་ཁོ་ན་ཡིན་ཏེ། སྒྲ་དོན་སྙོན་པ་མེད་རྣམས་ཀྱིས། ། ཡོད་མེད་ཕྱོགས་ཀྱི་བྱེ་བྲག་གིས། དངོས་པོ་ཉིད་ནི་དཔྱད་བྱ་སྟེ། ། དེ་ལས་འབྲས་བྱུང་རག་ལས་ཕྱིར། ། དོན་བྱེད་ནུས་པ་མ་ཡིན་ལ།

། དེ་འདོད་བརྟག་པས་ཅི་ཞིག་བྱ། ། མ་ནིང་གཟུགས་བཟང་མི་བཟང་ཞེས། ། འདོད་ལྡན་རྣམས་ཀྱིས་བརྟགས་ཅི་ཕན། ། ཞེས་གསུངས་པ་ཡིན་ནོ། ། དེས་ན་ཡོད་པའི་མཚན་ཉིད་དེ་ལ་ཚད་མ་གཉིས་འཇུག་པར་སྲིད་པ་ཡིན་ཏེ། གཞལ་བྱ་དེ་སྒྲུབ་པ་དང༌། དེ་ཉིད་སེལ་པའོ། ། དང་པོ་ནི་རང་བཞིན་དང་འབྲས་བུ་ཡིན་ལ། གཉིས་པ་ནི་མི་དམིགས་པའོ། ། དང་པོའི་གཞལ་བྱར་བྱ་བ་ནི་དེ་ཉིད་ཡིན་པ་ལ་རྩོད་པ་མེད་དོ། ། གཉིས་པའི་ཡང་དེ་ཉིད་ཡིན་ཏེ། དེ་གྲུབ་ན་ཚད་མའི་མི་སླུ་ལ་གནོད་པས་མི་སླུ་བ་ཉིད་དེ་ལ་ལྟོས་ཏེ་གནས་པའི་ཕྱིར་རོ། ། དེ་ལྟ་ན་ཡང་གཞལ་བྱ་སྒྲུབ་པའི་ཚད་མ་ལ་གཞལ་བྱ་མེད་ན་མི་སླུ་བ་ལྡོག་པ་ལྟར་གཞལ་བྱ་སེལ་བའི་ཚད་མ་ལ་མི་སླུ་བ་ཉིད་གཞལ་བྱ་གྲུབ་ན་ལྡོག་གོ ། དེ་ལྟར་ན་གཞལ་བྱ་སེལ་བའི་ཚད་མ་ལ་ནི་དེ་ཁོ་ནར་གཞལ་བྱ་རྣམ་པར་གནས་པ་མེད་པས་གཞལ་བྱ་མེད་པར་ཚད་མ་ཡིན་ལ། ཅིག་ཤོས་ནི་གཞལ་བྱ་ཡོད་པའི་ཚད་མ་ཡིན་ནོ། ། འོ་ན་སློ་དཔོན་ཆོས་ཀྱི་གྲགས་པས་མེད་པ་ཉིད་གཞལ་བྱར་བཤད་པ་མི་འགལ་ལམ་ཞེ་ན། དེ་ནི་གཞལ་བྱ་མེད་པ་ཉིད་འདིའི་གཞལ་བྱར་བཏགས་པ་ཡིན་གྱི། མེད་པ་གཞལ་བྱའི་མཚན་ཉིད་དུ་གྲུབ་པ་ནི་མ་ཡིན་ཏེ། དཔེར་ན་ཆོས་ཐམས་ཅད་བཀག་པ་ཉིད་ལ་ཆོས་སུ་བཏགས་ནས་བརྗོད་པ་བཞིན་ནོ། ། དེ་ལྟར་ནི་རྣམ་ངེས་འདི་ཉིད་དུ་མེད་པ་ལ་ནི་ཆོས་འགའ་ཡང་མེད་དོ་ཞེས་རྒོལ་བ་ལ། ལན་དུ་ཆོས་དང་བྲལ་བ་ཉིད་འདྀའི་ཆོས་མ་ཡིན་ནམ་ཞེས་གསུངས་པ་ཡིན་ནོ། ། ཆོས་ཐམས་ཅད་བཀག་པ་ལ་ཐ་སྙད་ཀྱི་ཡུལ་དུ་ཆོས་ཞེས་རྣམ་པར་བཞག་ནས། གཞན་ཁོང་དུ་ཆུད་པར་བྱེད་པ་ལྟར། གཞལ་བྱ་ཐམས་ཅད་བཀག་པ་ཉིད་ལ་གཞལ་བྱ་ཞེས་ཐ་སྙད་ཀྱི་ལམ་དུ་བསྟན་ནས། དགག་པའི་རྗེས་སུ་དཔག་པ་གཞལ་བྱ་མཐའ་དག་འགོག་པ་དེ་ནི་མི་སླུ་བ་དང་ལྡན་པར་གཞན་ལ་གོ་བར་བྱེད་པ་ཡིན་ནོ། ། འདིའི་མི་སླུ་བ་ཉིད་གཞལ་བྱ་གྲུབ་ན་ལྡོག་པས་གཞལ་བྱ་མ་གྲུབ་པ་ཉིད་འདིའི་མི་སླུ་བའི་ཡུལ་གྱི་གཞལ་བྱ་ཡིན་ནོ་ཞེས་ཐ་སྙད་དུ་བྱས་པ་ནི་རིགས་པ་ཁོ་ནའོ།

། དེའི་ཕྱིར་གཞལ་བྱ་གཉིས་ཕྱིར་ཚད་མ་གཉིས། ། ཞེས་བྱ་བ་ལ་སོགས་པས། གཞལ་བྱའི་དབྱེ་བ་ཚད་མའི་དབྱེ་བ་ངེས་པར་བཤད་པ་མི་འགལ་ཏེ། གཞལ་བྱ་མེད་པ་ཉིད་གཞལ་བྱར་ཐ་སྙད་དུ་བྱས་ནས་གཞལ་བྱ་འགའ་ཞིག་ལྡོག་པ་མངོན་སུམ་ལས་ཡིན་ན། གཞལ་བྱ་མེད་པ་དེ་མངོན་སུམ་དུ་གྱུར་པ་དང༌། རྟགས་ལས་ཡིན་ན། ལྐོག་ཏུ་གྱུར་པ་རྣམ་པར་བཞག་ནས་ཚད་མའི་གྲངས་ངེས་པ་འཇོག་པའི་ཕྱིར་རོ། ། དེ་ལྟར་དོན་འདི་ལ་ཐེ་ཚོམ་མེད་པ་ཉིད་དོ། ། འོན་ཀྱང་ཕྱོགས་གསུམ་པོ་འདི་ལས་སློབ་དཔོན་ཆོས་མཆོག་མེད་པ་ཉིད་རང་རྒྱུད་དུ་གཞལ་བྱར་འདོད་པ་ཞོག་སྟེ། བྲམ་ཟེ་ཆེན་པོ་དགག་བྱ་ལས་གཞན་དུ་གྱུར་པའི་ཡོད་པ་གཞལ་བྱར་འདོད་པ་དང༌། ཁོ་བོ་ཅག་དགག་བྱ་ཡོད་པའི་རང་བཞིན་གཞལ་བྱར་འདོད་པའི་ཕྱོགས་གཉིས་ཀྱི་ལུགས་ཐུན་མོང་དུ་དོན་བཞིས་རྒྱ་ཆེར་གཏན་ལ་དབབ་བོ། ། འདི་ལྟ་སྟེ་མེད་པའི་རང་བཞིན་དཔྱད་པ་དང༌། དེ་རྟོགས་པའི་བློའི་རང་བཞིན་དང༌། བློ་དེའི་གཞལ་བྱའི་རང་བཞིན་དང༌། གཞལ་བྱ་དེ་ལ་འཇུག་པའི་ཚད་མའི་རྣམ་པར་དབྱེ་བ་དཔྱད་པའོ། ། དང་པོ་ནི་གཉིས་ཏེ། མེད་པ་ཚད་མའི་གཞལ་བྱ་ཉིད་དུ་གྲུབ་པ་དགག་པ་དང༌། སྒྲོ་འདོགས་ཀྱི་ཡུལ་ཙམ་དུ་སྒྲུབ་པའོ། ། དང་པོ་ཡང་བཞིས་ངེས་པར་བྱ་སྟེ། རྒྱུ་འགོག་པའི་རིགས་པ་མཚུངས་པ་དང༌། མཐའ་བཞིར་མི་འཐད་པ་དང༌། རྣམ་གཞག་གི་ཡུལ་མ་གྲུབ་པ་དང༌། དངོས་པོ་འགོག་པའམ། དངོས་མེད་སྒྲུབ་པའི་རྣམ་གཞག་ཉེ་བར་སྟོན་པ་ཙམ་གྱི་འགལ་བའོ། ། དང་པོ་རྒྱུ་འགོག་པའི་རིགས་པ་མཚུངས་པ་ནི་དཔེར་ན་འཇིག་པའི་རྒྱུས་མེད་པར་བྱེད་དོ་ཞེས་བྱ་བ་ནི། དངོས་པོ་མི་བྱེད་དོ་ཞེས་བྱ་བ་འགོག་པ་ཡིན་གྱི་མེད་པ་ཞེས་བྱ་བའི་ཡུལ་དུ་འཇོག་པ་ནི་མ་ཡིན་ཏེ། མེད་པ་ནི་ངོ་བོ་མ་གྲུབ་པས་སྔར་གྱི་རང་གི་གནས་སྐབས་དང༌། དངོས་པོ་གཞན་ལས་ཐ་དད་པར་མ་གྲུབ་པའི་ཕྱིར་དང༌། དེ་གཉིས་དང་ལྡན་པ་ཁོ་ན་ལ་རྒྱུའི་བྱེད་པ་སྲིད་པའི་ཕྱིར་རོ། ། དེ་བཞིན་དུ་དངོས་པོ་མེད་པ་ཚད་མས་གཞལ་ལོ་ཞེས་བྱ་བ་ལ་ཡང་དངོས་པོ་མ་གཞལ་བའི་དོན་དུ་འགྱུར་ཏེ།

མེད་པ་ནི་ངོ་བོ་མེད་པས་བྱ་བར་འགལ་བའི་ཕྱིར་རོ། ། གལ་ཏེ་ངོ་བོ་མེད་པ་ལ་འཇལ་བྱེད་སྲིད་ན། དེ་སྐྱེད་པའི་ནུས་པ་ཅི་སྟེ་མི་སྲིད། ཡུལ་མ་གྲུབ་པ་ལ་ནུས་པ་འགལ་ན་དེ་ལ་ཚད་མ་ཡང་འགལ་ལོ། ། གཉིས་པ་མཐའ་བཞིར་མི་འཐད་པ་ནི། ཅི་མེད་པ་གཞལ་བྱ་ཡིན་ན་དགག་བྱའི་རང་བཞིན་དུའམ། དེ་ལས་ལྡོག་པའི་རང་བཞིན་ནམ། གཉིས་ཀའམ། གཉིས་ཀ་མ་ཡིན་པའི་རང་བཞིན་དུ་གཞལ་བར་བྱ། དང་པོ་ལྟར་ན་མེད་པར་རྣམ་པར་གཞག་པ་དེ་དགག་བྱའི་རང་བཞིན་དུ་ཚད་མས་ཡུལ་དུ་བྱེད་ན། དགག་བྱ་བསྒྲུབ་བྱར་ཐལ་བའི་ཕྱིར་རམ། དགག་བྱ་ཉིད་སྲིད་པ་དང་མི་སྲིད་ངེས་པར་བྱ་བ་ཡིན་ན་ཡང་དེ་ཉིད་གཞལ་བྱར་ཐལ་བས་ཡོད་པའི་རང་བཞིན་གཞལ་བྱར་ཐལ་བའི་ཕྱིར་ཏེ། དགག་བྱ་ནི་ཡོད་པའི་རང་བཞིན་ཡིན་ནོ། ། གཉིས་པ་ཡང་མི་རུང་སྟེ། ལྡོག་པའི་རང་བཞིན་དུ་རྣམ་པར་གནས་པ་གྲུབ་པར་ཐལ་བའི་ཕྱིར་རོ། ། དེ་ལྟ་ན་ནི་དགག་བྱ་དང་མ་འབྲེལ་བར་འགྱུར་བས་མ་འཁྲུལ་བའི་བློས་དགག་བྱ་དང་འབྲེལ་བར་ཇི་ལྟར་འཛིན། དེ་ལྟར་མ་བཟུང་ན་ཡང་དེ་མ་བཀག་པར་ཐལ་ཏེ། བུམ་པའི་དངོས་མེད་སྣམ་བུ་དང་འབྲེལ་བར་མ་རྟོགས་པས་ན། དེ་རྟོགས་པས་སྣམ་བུ་མི་འགོག་པ་ལྟ་བུ་བ་ཉིད་ཀྱང་མི་འགོག་པར་ཐལ་ལོ། ། དེ་ལྟར་མ་ཡིན་ན་དགག་བྱ་ལས་ལྡོག་པ་རང་དབང་དུ་གྲུབ་པ་དེ་རྟོགས་པས་དགག་བྱ་འགོག་ན། དངོས་པོ་མཐའ་དག་དེ་བཞིན་དུ་བཀག་པར་ཡང་ཐལ་ལོ། ། གཉིས་ཀར་གཞལ་ན་ཡང་གཉིས་ཀ་ཚད་མས་གྲུབ་པས་དགག་བྱ་ཡོད་པར་གྲུབ་པ་དང༌། མེད་པ་གཞན་དུ་ཐལ་བར་གཉིས་ཀར་འགྱུར་རོ། ། གཉིས་ཀ་མ་ཡིན་པར་གཞལ་ན་ཡང་དགག་བྱ་དང་མ་བྲལ་བས་དགག་བྱ་བཀག་པ་མི་འགྲུབ་པར་ཐལ་ལོ། ། གཞན་ཡང༌། གཉིས་ཀར་འཇལ་བ་དང་གཉིས་ཀ་མ་ཡིན་པར་འཇལ་བ་དག་ནི་འགལ་བ་འདུ་བར་ཐལ་བས་ཀྱང་གནོད་དོ། ། གསུམ་པ་རྣམ་གཞག་གི་ཡུལ་མ་གྲུབ་པ་ནི། གལ་ཏེ་དངོས་པོ་བྱེད་པ་གཞལ་བྱར་བྱེད་ན། དགོས་པ་དོན་དུ་གཉེར་བས་དེ་ལ་ཚད་མ་ཆེད་དུ་སྐྱེད་པས་སམ། རང་གི་ཡུལ་ཅན་གྱི་བློ་དངོས་པོའི་མཐུས་རང་བཞིན་དུ་གྲུབ་པས་ཡིན།

གཉིས་ཀ་ལྟར་ཡང་མ་ཡིན་ཏེ། འདོད་པའི་འབྲས་བུའམ་ཚད་མ་སྐྱེད་པའི་ནུས་པ་མེད་པའི་ཕྱིར་ཏེ། ནུས་པ་ནི་དངོས་པོའི་མཚན་ཉིད་ཡིན་པས་སོ། ། བཞི་པ་དངོས་པོ་འགོག་པའམ། དངོས་མེད་ཀྱི་རང་བཞིན་སྒྲུབ་པའི་རྣམ་གཞག་ཉེ་བར་སྟོན་པ་ཙམ་མི་འགལ་བ་ནི། གལ་ཏེ་མེད་པ་གཞལ་བྱ་མ་ཡིན་ན་དབང་ཕྱུག་མེད་དོ་ཞེས་དབང་ཕྱུག་བཀག་པའི་རང་བཞིན་དུ་འཇོག་པ་དང༌། མེད་པ་ནི་རང་གི་ངོ་བོ་མེད་པའོ་ཞེས་བྱ་བས་ངོ་བོ་མེད་པའི་རང་བཞིན་ལ་གནས་པར་སྟོན་པ་འགལ་ལོ་ཞེ་ན། དོན་གྱི་རང་བཞིན་རྣམ་གཞག་གི་ཡུལ་འགའ་ཞིག་སྒྲུབ་པར་འདོད་ན་འགལ་བ་ཞིག་ན། འདིར་ནི་དེ་ལྟར་མ་ཡིན་ནོ། ། འོ་ན་ཅི་ལྟར་ཞེ་ན། དབང་ཕྱུག་ལ་སོགས་པའི་དངོས་པོ་ཉིད་ལ་ཡོད་པ་དང་མེད་པར་སྒྲོ་འདོགས་པ་སྤང་བའི་དོན་དུ་དེ་ལྟར་རྣམ་པར་གཞག་པ་ནི་དངོས་པོ་ཉིད་གཞལ་བྱར་བྱེད་པའི་ཕྱིར་རོ།

 ། མེད་པ་ནི་ངོ་བོ་མེད་པའོ་ཞེས་བྱ་བ་ཡང་རིགས་པ་ཉེ་བར་བསྟན་པས་མེད་པའི་བརྗོད་བྱ་ངོ་བོར་གྲུབ་པ་འགག་པ་ཡིན་ལ། དེ་ལྟར་ན་ཡང་དངོས་པོ་ཉིད་གཞལ་བྱ་བཞག་པ་ལས་མི་འདའ་སྟེ། ངོ་བོ་ཡོད་པའམ་མེད་པར་དོགས་པ་སྤོང་བའི་ཚད་མས་ནི་དོགས་པའི་གཞི་གཞལ་བྱར་གཞག་པའི་ཕྱིར་རོ། ། དེས་ན་མེད་པའི་སྒྲས་བརྗོད་ཀྱང་ཡོད་པའི་མཚན་ཉིད་གཞལ་བྱར་གྲུབ་བོ། ། རིགས་པ་ཡང་འགལ་བ་དང་འབྲེལ་བ་ཙམ་སྟེ། དཔེར་ན་མི་འཇིག་པ་ནི་གནས་སྐབས་དུ་མ་དང་འབྲེལ་བར་འགལ་ལོ་ཞེས་སམ། རྟག་པ་ནི་གཞན་དུ་འགྱུར་བར་མི་འཐད་པའོ་ཞེས། ཆོས་གཅིག་གྲུབ་ན་གཉིས་པ་མི་སྤོང་བ་དང་གཅིག་བཀག་ན་གཉིས་པ་ཁས་མི་བླངས་པར་འགལ་བ་དང༌། འབྲེལ་བ་་ཙམ་སྟོན་པར་ཟད་ཀྱི། དོན་འགའ་ཞིག་གཅིག་ཏུ་ཡོངས་སུ་བཟུང་བ་ནི་མེད་པ་བཞིན་ནོ། ། དེས་ན་དབང་ཕྱུག་མེད་དེ་ཞེས་བྱ་བ་ཡང༌། རྟག་པ་གཅིག་པུ་དང༌། མཐུ་ཐོགས་པ་མེད་པ་དག་ནི། གཅིག་བཟུང་པས་གཉིས་པ་སྤང་བའི་ཕྱིར་འགལ་བ་ཙམ་བསྟན་པའོ། ། མེད་པ་རང་བཞིན་མེད་དོ་ཞེས་བྱ་བ་ཡང༌། རང་བཞིན་འགར་གྲུབ་ན་དགག་བྱ་ལ་མི་གནོད་པ་དང༌། དགག་བྱ་ཁས་ལེན་ན་དེ་མེད་པ་མི་འཐད་པ་དང༌། ཁས་མ་བླངས་ན་རང་བཞིན་དུ་བཏགས་པ་དོན་མེད་པས། མེད་པའི་རང་བཞིན་དུ་བཏགས་པ་འགོག་པ་ཉིད་དོ། ། དེ་ལྟར་མེད་པ་ཚད་མའི་གཞལ་བྱ་ཉིད་དུ་གྲུབ་པ་དགག་པའོ། ། སྒྲོ་འདོགས་ཀྱི་ཡུལ་ཙམ་དུ་གྲུབ་པ་ནི། མེད་པ་ཞེས་བྱ་བ་ནི་དངོས་པོ་འཛིན་པའི་བློས་བཏགས་པ་སྟེ། དཔེར་ན་ཁ་དོག་འཛིན་པའི་བློས་དབྱིབས་བཏགས་པ་བཞིན་ནོ། ། དགག་པའི་དོན་དུ་བཟུང་བ་བུམ་པ་གཏན་མེད་པ་ནི་རང་རྒྱུད་དུ་དོན་འགར་ཡང་མ་གྲུབ་ལ། ས་ཕྱོགས་ལ་སོགས་པ་དངོས་པོ་ཉིད་ཀྱི་རང་བཞིན་ཡང་མ་ཡིན་ཏེ། རིམ་པ་བཞིན་ངོ་བོ་དང་ལྡན་པར་ཐལ་བ་དང༌། དངོས་པོ་འཛིན་པའི་མྱོང་བ་ལ་སྣང་བར་ཐལ་བའི་ཕྱིར་རོ། ། དེས་ན་འདི་ནི་བཏགས་པ་ཙམ་ཡིན་ནོ། ། དེ་ཡང་དངོས་པོ་གཅིག་ལས་གཞན་ཐ་དད་པར་རྟོགས་པ་ན།

དེ་ལ་ཟླ་བོ་མེད་པའི་རང་བཞིན་དུ་འཛིན་པ་ཡིན་ཏེ། རི་བོང་གི་རྭ་མེད་དོ་ཞེས་མེད་པ་ནི། རྭ་ཞེས་བྱ་བ་དངོས་པོ་པའི་རྣམ་པ་ཉིད། ནུས་པའི་མཚན་ཉིད་ཀྱི་ཡོད་པ་ལས་གཞན་དུ་ངེས་པ་ན། རྭའི་རྣམ་པའི་ཆོས་སུ་བཟུང་བར་ཟད་ཀྱི། དངོས་པོའི་རྣམ་པ་མ་བཟུང་བར་རང་དབང་དུ་ཡུལ་དུ་གྱུར་པ་ནི་མ་ཡིན་ནོ། ། དེས་ན་དེའི་དངོས་པོའི་རྣམ་པ་ཐ་དད་པར་འཛིན་པས་དེ་ལ་བཏགས་པ་ཡིན་ལ། དངོས་པོའི་རྣམ་པ་ཉིད་ཀྱང་བཏགས་པའམ། དེ་ཁོ་ནར་གནས་པ་གང་ཡང་རུང་བར་སྲིད་དོ། ། དེས་ན་མེད་པ་ནི་དངོས་པོ་སྣང་བའི་བློས་བཏགས་པ་ཁོ་ནའོ། ། མེད་པའི་རང་བཞིན་དཔྱད་པའོ། ། དེ་འཛིན་པའི་ཤེས་པའི་རང་བཞིན་ཡང་གཉིས་ཏེ། ཤེས་པ་མེད་པར་རྟོགས་པའི་ཤེས་པ་དང༌། དོན་མེད་པར་རྟོགས་པའི་ཤེས་པའོ། ། དང་པོ་ཡང་གཉིས་ཏེ། བདག་ཉིད་གཅིག་མེད་པར་རྟོགས་པ་དང༌། བདག་ཉིད་ཐ་དད་པ་མེད་པར་རྟོགས་པའོ། ། འདིའི་དང་པོ་ནི་དཔེན་ན། ཕྱོགས་དག་པར་སྣང་བའི་ཤེས་པ་མྱོང་བ་ན། བུམ་པར་སྣང་བའི་ཤེས་པ་མེད་པར་རྟོགས་པ་ལྟ་བུ་སྟེ། གལ་ཏེ་བུམ་པར་སྣང་བ་ཡོད་ན་ས་ཕྱོགས་སུ་སྣང་བ་འདིའི་བདག་ཉིད་དུ་འགྱུར་ཏེ། དོན་གཉིས་པོ་ཤེས་པ་གཅིག་ལ་འདྲེ་བར་ཁྱད་པར་མེད་པས་སོ། ། དེའི་ཚེ་ནི་བུམ་པ་དང་བཅས་པར་སྣང་བ་དྲན་ཏེ། དེའང་ས་ཕྱོགས་སུ་སྣང་བའི་བདག་ཉིད་དུ་ངེས་པར་བྱས་ནས་ས་ཕྱོགས་སུ་སྣང་བ་དེ་ལས་ཐ་དད་པར་རྟོགས་པ་ན། མྱོང་བཞིན་པ་ས་ཕྱོགས་སུ་སྣང་བ་ལ་བུམ་པར་སྣང་བ་མེད་པར་སྒྲོ་འདོགས་ཤིང་དྲན་བཞིན་པའི་བུམ་པར་སྣང་བ་ལའང་འདི་མེད་པར་སྒྲོ་འདོགས་པ་ཡིན་ནོ། ། དེ་ལ་དང་པོ་ནི་ཡོངས་སུ་བཅད་པ་ཡིན་ལ། གཉིས་པ་ནི་རྣམ་པར་བཅད་པ་ཡིན་ནོ། ། དེ་ལྟར་ན་དགག་པ་ནི་ཐ་དད་དུ་རྟོགས་པའི་བློས་འཛིན་པ་ཡིན་ནོ། ། དེ་ནི་ཤེས་པ་དེའི་བདག་ཉིད་འགོག་པའོ། ། འོ་ན་ཐ་དད་པ་ཅི་ལྟར་འགོགདཔེར་ན་གཟུགས་མཐོང་བའི་བློ་རིག་པ་ན་སྒྲ་རིག་མེད་པར་ངེས་པ་ལྟ་བུའོ། ། དེར་ནི་གཟུགས་རིག་པ་ཐ་དད་པར་རྟོགས་ལ།

སྒྲ་རིག་པ་དྲན་པས་རྟོགས་ཀྱང༌། གཟུགས་རིག་པའི་བདག་ཉིད་དུ་དྲན་པ་ནི་མ་ཡིན་ནོ། ། དེས་ན་གཟུགས་རིག་པ་དེ་སྒྲ་རིག་པ་ལས་ཐ་དད་པར་ངེས་པས། གཟུགས་རིག་པའི་བདག་ཉིད་དུ་གྱུར་པའི་སྒྲ་རིག་པ་མེད་པར་ངེས་ཀྱང༌། བདག་ཉིད་ཐ་དད་པའི་སྒྲ་རིག་པ་ཇི་ལྟར་དགགའགོག་ན་ནི་མིག་གི་བློ་མྱོང་བས་དེ་ལས་ཐ་དད་པའི་ཤེས་པ་ཀུན་མེད་པར་རྟོགས་པར་ཡང་ཐལ་ལོ། ། དེ་ལྟར་ན་ཐ་དད་པར་ཡོད་པར་རྟོགས་པས་གཞན་ཡོད་པ་དགག་པ་ཅི་ལྟར་འགྲུབ་པ་བརྗོད་དགོས་སོ་ཞེ་ན། མ་ཡིན་ཏེ། དེར་ཡང་གལ་ཏེ། སྒྲ་རིག་པ་ཡོད་ན་གདོན་མི་ཟ་བར་དྲན་པས་ངེས་པར་བྱ་བ་ཡིན་ཏེ། བརྒྱལ་བ་ལ་སོགས་པ་མ་ཡིན་པའི་གནས་སྐབས་སུ་ཡིད་ཉེ་བར་གཏོད་པ་ཡོད་ན། ངེས་པ་སྐྱེ་བ་ནི། རྣམ་པའི་ཁྱད་པར་ཅན་མྱོང་བ་ཙམ་གྱི་རྒྱུ་ཅན་ཡིན་པས། རྒྱུ་མ་ཚང་བ་མེད་པའི་ངེས་པ་གདོན་མི་ཟ་བ་འབྱུང་བའི་ཕྱིར་རོ། ། དེས་ན་འདིར་ཡང་ཤེས་པ་དེའི་བདག་ཉིད་འགོག་པའི་རིགས་པ་མཚུངས་པས་སམ། ཤེས་བྱ་བུམ་པ་དང་ལྡན་པ་ཉིད་འགོག་པའི་རིགས་པ་མཚུངས་པས་སོ། ། དང་པོ་ནི་ས་ཕྱོགས་སུ་བུམ་པ་འགོག་པ་ན་བུམ་པ་དམིགས་པ་མེད་པར་འགྲུབ་པ་ལ་ལྟོས་པར་ངེས་སོ། ། དེའང་ཤེས་པ་གཅིག་ལ་འདྲེ་བར་ངེས་པས། གལ་ཏེ་ས་ཕྱོགས་ཀྱི་ཤེས་པ་འདི་བུམ་པར་སྣང་བའི་བདག་ཉིད་མ་ཡིན་པར་ངེས་པས་དེ་ལས་གཞན་དུ་གྲུབ་ན། དེའི་ཚེ་དགག་བྱའི་དམིགས་པ་མེད་པ་གྲུབ་ཀྱང༌། བདག་ཉིད་མ་ཡིན་པར་བདག་ཉིད་དུ་ཇི་ལྟར་ངེས། འབའ་ཞིག་མྱོང་བའི་ཕྱིར་རོ་ཞེ་ན། གཞན་དུ་མ་མྱོང་བ་ཉིད་དུ་མ་གྲུབ་པས་དེ་ཡང་མི་འགྲུབ་བོ། ། དཔེར་ན་བདེ་བ་ཉིད་དུ་མྱོང་བའི་བདག་དང་བཅས་པ་དང༌། བདག་མེད་པའི་ཁྱད་པར་དུ་ནི་མ་ཡིན་ནོ་ཞེས་མི་ངེས་པ་ལྟར། ས་ཕྱོགས་སུ་སྣང་བ་ཉིད་དུ་མྱོང་གི བུམ་པར་སྣང་བར་ནི་མ་ཡིན་ནོ་ཞེས་བྱ་བར་ཡང་མི་འགྲུབ་བོ། ། གལ་ཏེ་རྣམ་པ་དང་ལྡན་པའི་རང་བཞིན་མྱོང་བ་ཙམ་ནི་ཡིད་ཀྱི་ཉེ་བར་གཏོད་པ་ཡོད་ན་ངེས་པའི་རྒྱུ་མ་ཚང་བ་མེད་པར་མཐོང་བ་ཁོ་ནའོ།

། དེ་ན་བུམ་པ་དང་བཅས་པར་སྣང་བ་མྱོང་ན་ནི་དེ་ལྟ་བུ་ཁོ་ནར་མི་ངེས་པ་མི་འཐད་དེ། ལྟོས་པར་བྱ་བ་མ་ཚང་བ་མེད་པའི་ཕྱིར་ཏེ། གང་ཞིག་གང་གི་ངོ་བོར་འགྱུར་བ་ཞེས་བྱ་བ་ལ་སོགས་པའི་རིགས་པ་ཡོད་པས་སོ། ། བདག་ཡོད་པ་དང་མེད་པ་ལ་སོགས་པ་ནི་དེ་ལྟར་མ་ཡིན་ཏེ། རྣམ་པ་དང་ལྡན་པ་མ་ཡིན་པའི་ཕྱིར་རོ་ཞེ་ན། འོ་ན་འདིར་ཡང་མཚུངས་ཏེ། ས་ཕྱོགས་སུ་སྣང་བ་མྱོང་བའི་ངེས་པ་སྐྱེས་པ་ན། ཤེས་པ་དེ་འབའ་ཞིག་ཏུ་ངེས་པར་བྱ་བར་རྟོགས་པས། ངེས་པར་བྱ་བའི་རང་བཞིན་གཞན་མེད་པར་ངེས་པ་ན། ངོ་བོ་ཐ་དད་པ་ཐ་མི་དད་པའི་བུམ་པར་སྣང་བ་ངེས་པའི་རྒྱུར་གྱུར་པ་བཀག་ལ་དེ་ལྟ་ན་ཡང་ཤེས་པ་དེ་ཉིད་ཀྱི་རྣམ་པའི་ཁྱད་པར་གཞན་དང༌། ཤེས་པ་གཞན་གྱི་རྣམ་པའི་ཁྱད་པར་བུམ་པར་སྣང་བ་ཡང་བཀག་པ་ན། བུམ་པའི་རང་བཞིན་དུ་སྣང་བ་མེད་པར་ངེས་པ་ལྟར། ཡུལ་གཞན་གྱི་ཤེས་པ་གཞན་ཡང་མེད་པར་གྲུབ་བོ། ། དེ་ལྟར་ན་དེའི་བདག་ཉིད་འགོག་པའི་རིགས་པས་ཤེས་པ་གཞན་དགག་པ་འགྲུབ་བོ། ། ཡང་ན། དཔེར་ན་ཤེས་བྱ་བུམ་པ་ཉིད་ཡོད་ན་ས་ཕྱོགས་དང་རང་བཞིན་ཁྱད་པ་མེད་པས་ས་ཕྱོགས་སུ་སྣང་བའི་ཤེས་པ་ལ་རང་གི་རྣམ་པར་གཏོད་པའི་རྒྱུ་ནུས་པ་ཐོགས་མེད་ཡིན་པ་བཞིན་དུ། ཚད་མའི་བློ་གཞན་ཡོད་ན། ཡོད་བཞིན་པའི་བློ་དང་རང་བཞིན་ཁྱད་པར་མེད་པས། ས་ཕྱོགས་སུ་སྣང་བར་ངེས་པ་ལ་རང་ངེས་པ་གཏོད་པའི་རྒྱུ་ནུས་པ་ཐོགས་པ་མེད་པ་ཡིན་ནོ། ། དེས་ན་ས་ཕྱོགས་སུ་སྣང་བ་ཉིད་མྱོང་བས་བུམ་པར་སྣང་བ་མེད་པར་ངེས་པ་ན་བུམ་པ་མེད་པར་ངེས་པ་ལྟར། ཡོད་པའི་ཤེས་པ་དེ་ངེས་པ་ཉིད་རང་རིག་པས་མྱོང་བས། ཤེས་པ་གཞན་ངེས་པའི་རང་བཞིན་བཀག་པ་ན། ཤེས་པ་གཞན་དེ་མེད་པར་ཡང་གྲུབ་བོ། ། དེ་ནི་ཤེས་བྱ་འགོག་པའི་རིགས་པ་མཚུངས་པས་ཤེས་པ་གཞན་དགག་པའོ། ། འདི་ལ་རྩད་པ་ནི། དེ་ལྟར་ངེས་པས་བཀག་པས་ངེས་པར་བྱ་བ་མེད་པར་གྲུབ་ན། མངོན་སུམ་བཀག་པ་ཁོ་ན་སྣང་བ་མི་དམིགས་པ་ཡིན་ནོ་ཞེས་བརྗོད་པ་འགལ་ཏེ།

ངེས་པ་མེད་པས་སྒྲ་རིག་པ་འགོག་པའམ། དུ་བ་ལས་མེ་དཔོག་པ་ན། ཕྱོགས་དེ་དུ་བ་ལས་ངེས་པའི་མེ་དང་ནུས་པ་མཚུངས་པ་ཅན་གཞན་ཡང་མེད་དེ། ཡོད་ན་རྗེས་དཔག་གིས་ངེས་པར་བྱ་བ་ལས་མ་ངེས་པའི་ཕྱིར་རོ་ཞེས་རྟོགས་པ་ཡང་སྣང་བ་མི་དམིགས་པ་ཡིན་པའི་ཕྱིར་རོ་ཞེ་ན། འདིར་ངེས་པ་བཀག་པ་དང༌། ངེས་པར་བྱ་བ་བཀག་པ་ནི་རྟོགས་པ་གཅིག་གི་ཡུལ་ཡིན་པས་རྟགས་དང་རྟགས་ཅན་ནི་མེད་དོ། ། དེས་ན་སྣང་བ་མི་དམིགས་པར་ག་ལ་ཐལ། འོ་ན་དམིགས་པར་བྱེད་པ་དང་བྱ་བའང་དེ་བཞིན་ནོ་ཞེ་ན། དེའང་དེ་བཞིན་ཏེ་རྟགས་དང་རྟགས་ཅན་མ་ཡིན་ནོ། ། འོ་ན་སྣང་བ་མི་དམིགས་པ་གང་དུ་ཡིན་ཞེ་ན། དམིགས་པར་བྱ་བ་བཀག་པའི་ཐ་སྙད་དུ་གྲུབ་ཀྱང་རུང་གི་ཡོད་པ་བཀག་པའི་ཐ་སྙད་མ་གྲུབ་པ་ལ་ཡིན་ནོ། ། འོ་ན་ངེས་པར་བྱ་བ་བཀག་པ་ལས་དེའི་ཡོད་པ་འགོག་པ་སྣང་བ་མི་དམིགས་པར་འགྱུར་རོ་ཞེ་ན། ངེས་བྱ་བ་ནི་དངོས་པོའི་ཆོས་མ་ཡིན་པས་དེ་བཀག་པ་ནི་དངོས་པོ་འགོག་པའི་རྟགས་མ་ཡིན་ནོ། ། མྱོང་བར་བྱ་བ་ནི་དངོས་པོ་ཉིད་དུ་རྣམ་པར་བརྟག་སྟེ། མངོན་སུམ་གྱི་གཟུང་བ་དངོས་པོ་ལ་འཇུག་ལ། རྣམ་པར་རྟོག་པ་ནི་གཟུང་བ་བཏགས་པ་ལ་འཇུག་པར་ཐམས་ཅད་འདོད་པས་སོ། ། དེ་ལྟ་བུའི་བསྟན་བཅོས་ཀྱི་ཐ་སྙད་ལ་ལྟོས་ནས་དེ་ལྟར་རྣམ་པར་དབྱེར་ཟིན་ཀྱང་དོན་དམ་པར་ན་ནི་མྱོང་བར་བྱ་བ་ཡང་དངོས་པོའི་ཆོས་མ་ཡིན་ནོ། ། དེ་ནི་ཤེས་པ་མེད་པ་ཉིད་རྟོགས་པར་བྱེད་པའོ། ། དོན་མེད་པར་རྟོགས་པའི་ཤེས་པ་ལ་གཉིས་ཏེ། དེའི་བདག་ཉིད་མེད་པར་ཤེས་པ་དང་དོན་གཞན་མེད་པར་ཤེས་པའོ། ། དང་པོ་ནི་བུམ་པ་སྣང་བ་ན། སྣམ་བུའི་བདག་ཉིད་ཡིན་པ་འགོག་པ་ནི་བུམ་པ་སྣམ་བུའི་བདག་ཉིད་ཡིན་ན། བུམ་པ་ཉིད་གཉིས་ཀར་འགྱུར་བ་དྲན་ཏེ། གཉིས་ཀ་ལ་ཐ་དད་པར་རྟོགས་པ་ཉིད་ཡིན་ནོ། ། གཉིས་པ་ནི་ས་ཕྱོགས་འབའ་ཞིག་པ་དེ་བུམ་པ་དང་བཅས་པ་ལས་གཞན་དུ་ངེས་པ་ན། བུམ་པ་མེད་པར་ངེས་པ་ཡིན་ཏེ། བུམ་པ་ཡོད་ན་འབའ་ཞིག་པ་ཉིད་བུམ་པ་དང་བཅས་པ་ཡིན་པའི་ཕྱིར་རོ།

། དེ་ནི་དོན་མེད་པར་ངེས་པའི་ཤེས་པའོ། ། གསུམ་པ་གཞལ་བྱ་ཉིད་དཔྱད་པ་ནི། མེད་པ་རང་རྒྱུད་པ་དང༌། དགག་བྱ་ལས་གཞན་པའི་ཡོད་པ་ནི་སྔར་སུན་དབྱུང་བར་ཟད་དོ། ། བཞི་པ་ནི་ཁོ་བོ་ཅག་གིས་དགག་བྱ་ཡོད་པ་ཉིད་ཡིན་པར་སྔར་བཤད་པ་བཞིན་ནོ། ། དེའི་ཚད་མའི་རྣམ་པར་དབྱེ་བ་ཡང་གཞལ་བྱའི་ཡོད་པ་ཉིད་བཀག་པ་ནི་དོན་ངེས་པར་བྱས་པ་ཡིན་ལ། སྔར་ཞུགས་པའི་བརྡའི་ཡུལ་དང་རྒྱུ་མཚན་མི་འདྲ་བ་མེད་པར་བཀག་པའི་རང་བཞིན་ནི་ཐ་སྙད་ངེས་པའི་གཞལ་བྱ་ཡིན་ནོ། ། གལ་ཏེ་དོན་མེད་པ་ཉིད་སྒྲུབ་པར་རློམ་ཡང་ཐ་སྙད་དུ་བྱེད་པའི་ཤེས་པ་དེས་སྔར་གྱི་བརྡའི་ཡུལ་དང་མི་འདྲ་བའི་རང་བཞིན་མེད་པར་དགག་པ་སྔ་ན་མེད་པ་རྟོགས་པས་ཚད་མ་ཡིན་པའི་ཕྱིར། ཐ་སྙད་དུ་བྱ་བ་སྒྲུབ་པར་ཞེན་པ་དང༌། གཞལ་བྱ་གཅིག་པས་ཐ་སྙད་སྒྲུབ་པར་བཤད་དོ། ། དེ་ནི་དོན་དཔྱད་པའོ། ། ད་ནི་ཚིག་བཤད་པར་བྱའོ། ། འདིར་མི་དམིགས་པ་ལས་དོན་མེད་པར་རྟོགས་པར་འདོད་པ་དག་འདི་སྙམ་དུ་དོན་གྱི་མེད་པ་ནི་མངོན་སུམ་གྱིས་མི་འགྲུབ་སྟེ། མངོན་སུམ་གྱི་དོན་གྱི་ནུས་པ་ལ་ལྟོས་པའི་ཕྱིར་དང༌། མེད་པ་ལ་དེ་མེད་པས་སོ། ། དེ་སྐད་དུ་ཡང་ཆོས་ཀྱི་གྲགས་པ་ཉིད་ཀྱིས། མེད་ལ་དབང་སྐྱེས་བློ་མིན་ཏེ། ། དོན་གྱི་ནུས་ལ་ལྟོས་ཕྱིར་རོ། ། ཞེས་བཤད་པ་བཞིན་ནོ། ། དེས་ན་དེ་འདི་ནི་མི་དམིགས་པ་ལས་རྟགས་སུ་ངེས་པར་བྱའོ་སྙམ་ན། དོགས་པ་དེ་ཉིད་ཡིན་ན་ཞེས་བྱ་བ་ཡན་ཆད་ཀྱིས་བསུ་ནས། ལན་དུ་དམིགས་པ་མེད་པ་ཡང་ཞེས་བྱ་བ་ལ་སོགས་པའོ། ། འདིའི་དོན་ནི་དངོས་པོ་མེད་པ་ནུས་པས་སྟོང་པས་མངོན་སུམ་སྐྱེད་པར་མི་བྱེད་པ་དེའི་ཡུལ་མ་ཡིན་ན། ཤེས་པ་མེད་པ་ཡང་ནུས་པ་མེད་པས་མངོན་སུམ་གྱི་ཡུལ་མ་ཡིན་པས་རྟག་ཏུ་རྟགས་ལ་ལྟོས་པར་ཐལ་ལོ། ། དེ་ལྟ་ན་མཐའ་ཐུག་པ་མེད་དོ་ཞེས་བྱ་བའོ། ། འོན་ཏེ་ཤེས་པ་བཀག་པའི་མེད་པ་ནི་རང་འཛིན་པའི་མངོན་སུམ་གྱི་ཡུལ་དུ། ནུས་པ་ལ་མ་ལྟོས་པར་རང་གི་ངོ་བོས་གྲུབ་ན།

དོན་གྱི་མེད་པ་ལ་ཡང་དེ་བཞིན་དུ་འགྱུར་ཏེ། རིགས་པ་ཐུན་མོང་བའི་ཕྱིར་རོ་ཞེས་བཤད་པ་ནི། ཅི་སྟེ་ནས་དོན་མེད་དོའི་བར་རོ། ། གལ་ཏེ་ཤེས་པ་མེད་པ་ནི་ཤེས་པ་གཞན་དམིགས་པ་ལས་འགལ་ཟླའི་ཤེས་པ་མ་གྲུབ་པ་ཉིད་དུ་ངེས་པ་ཙམ་ཡིན་ཏེ། དེས་ན་རང་གི་ངོ་བོས་གཞལ་བྱ་མ་ཡིན་གྱི། འགལ་ཟླའི་ཤེས་པ་ཉིད་གཞལ་བྱ་ཡིན་པའི་ཕྱིར་དེ་ལ་ལྟོས་པའི་མི་སླུ་བ་དང་ལྡན་པ་ནི་མངོན་སུམ་ཉིད་ཡིན་ནོ་སྙམ་ན་དོན་ལ་ཡང་དེ་བཞིན་ནོ་ཞེས་སྟོན་པ་ནི། ཅི་སྟེ་གཞན་ནས་ཅི་སྟེ་མི་འགྲུབ་ཀྱི་བར་རོ། ། འདིའི་དོན་ནི། ཚད་མ་གཅིག་འཇུག་པས་དེ་ཡོངས་སུ་གཅོད། གཞན་རྣམ་པར་གཅོད། ཕུང་པོ་གསུམ་པ་ཡང་སེལ་བར་བྱེད་དོ། ། དེས་ན་གཞན་དང༌། ཕུང་པོ་གསུམ་པ་མེད་པ་ཉིད། དེ་ཡོངས་སུ་གཅོད་པའི་མངོན་སུམ་གྱིས་གྲུབ་བོ་ཞེས་བྱ་བའོ། ། ཉ༡ མ་དམིགས་པའི་རྟགས་བཤད་པ། ད་ནི་སྣང་བ་མི་དམིགས་པས་ཐ་སྙད་སྒྲུབ་བོ་ཞེས་སྟོན་པ་ནི་གང་གི་ཚེ་ཞེས་བྱ་བའོ། །རྣམ་པ་འདི་ལྟ་བུའི་མི་དམིགས་པ་ཞེས་བྱ་བ་ནི་དམིགས་པ་གཞན་དངོས་པོ་གཞན་ཡོད་པར་གྲུབ་པ་སྟེ། བཤད་མ་ཐག་པའོ། ། མེད་པ་རྣམས་ཀྱི་མེད་པ་ཞེས་བྱ་བ་ནི། མེད་པའི་ཐ་སྙད་དུ་བྱ་བའི་ཆོས་ཅན་རྣམས་ཀྱི་མེད་པའི་དོན་གྱི་ཆོས་ཉིད་ཡིན་པ་དེའི་ཚེའོ། །དཔེ་མ་གྲུབ་པར་རྒོལ་བ་བསལ་བ་ནི་སྔར་བཤད་པ་བཞིན་ནོ། ། མ་ཡིན་ཏེ། ཡུལ་དང་དབང་པོ་དག་ལས་གང་ཡང་རུང་བ་ཞིག་གམ་གཉིས་ཀ་གཞན་དུ་འགྱུར་བ་མེད་པར་བྱིན་ཀྱིས་བརླབས་པ་ཉིད་མི་འཐད་པའི་ཕྱིར་རོ། ། ཞེས་བྱ་བ་གཞན་དུ་འགྱུར་མོད། དེས་ཅི་ཕན་ཞེ་ན། དེ་འདུས་བྱས་ན་ནི་སྟེ། གང་རུང་ངམ་གཉིས་ཀ་གཞན་དུ་འགྱུར་ན་ནི་བུམ་པ་ཡོད་ཀྱང་མི་དམིགས་པར་འགྱུར་སྲིད་དོ། ། འོ་ན་མི་དམིགས་པ་མེད་པ་ལ་འཁྲུལ་ལོ་སྙམ་ན། འདི་ལ་བུམ་པ་གཞན་དུ་འགྱུར་བའི་ཕྱོགས་ལ་ནི་འཁྲུལ་བ་མེད་དེ། དེའི་དུས་ན་ཡང་ས་ཕྱོགས་དང་རང་བཞིན་ཁྱད་པ་མེད་པའི་བུམ་པ་ནི་ཡོད་མ་སྲིད་དེ། ས་ཕྱོགས་ནི་མཐུ་དང་ལྡན་པས་གཞན་དུ་མ་བསྒྱུར་བའི་ཕྱིར་རོ།

། ཡོད་པའི་བུམ་པ་ནི་ཤ་ཟ་ལྟར་བསྐལ་བ་ཡིན་པས་མ་དམིགས་པས་ལྟར་རུང་དགག་པ་ལ་འཁྲུལ་བའི་ཡུལ་མ་ཡིན་ནོ། ། འདི་ནི་སླ་བས་དངོས་སུ་མ་བརྗོད་དོ། ། འོ་ན་དབང་པོ་འབའ་ཞིག་གཞན་དུ་བསྒྱུར་བའི་ཕྱོགས་ལ་འཁྲུལ་བ་ཇི་ལྟར་སྤང་སྟེ། ས་ཕྱོགས་དང་བུམ་པ་ལྟར་རུང་བར་འདྲ་ཡང༌། དབང་པོའི་ཉེས་པས་བུམ་པ་མི་དམིགས་པའི་ཕྱིར་ས་ཕྱོགས་དང་ལྟར་རུང་དུ་འདྲ་བའི་བུམ་པ་མེད་དེ། མ་དམིགས་པའི་ཕྱིར་ཞེས་བྱ་བ་འཁྲུལ་བའི་ཡུལ་ཡིན་ནོ་ཞེ་ན། ལན་འདི་ཟུངས་ཤིགདེའི་ཚེ་མཐུས་བྱིན་ཀྱིས་བརླབས་ཤིང་གཞན་དུ་བསྒྱུར་བའི་མིག་ལ། ས་ཕྱོགས་ནི་སྣང་དུ་རུང་ལ། བུམ་པ་ནི་སྣང་དུ་མི་རུང་བས་ན། རང་བཞིན་གྱིས་གཞན་དུ་བསྒྱུར་བ་མིག་གི་ཡུལ་དུ་རུང་བ་དང་མི་རུང་བའི་ཁྱད་པར་ཡོད་པས། ས་ཕྱོགས་དང་བུམ་པ་དབང་པོ་དེ་ལ་ལྟར་རུང་བར་འདྲ་བ་མ་ཡིན་ནོ། ། དེས་ན་དབང་པོ་དེས་སྐྱེད་པའི་ཤེས་པ་གཅིག་ལ་འདྲེར་རུང་བ་མེད་པ་ནི་ཡོད་པས། མ་ངེས་པ་མ་ཡིན་ནོ། ། དོན་འདི་ཉིད་གསུངས་པ་ནི།

 དེའི་ཚེ་ཡང་རྣམ་པ་དེ་ལྟ་བུའི་དབང་པོས་གཟུང་བར་བྱ་བའི་མེད་པ་ནི་ཡོད་པ་ཉིད་དོ་ཞེས་བྱ་བའོ། ། གལ་ཏེ་དེའི་ཚེ་དབང་པོ་ཡང་གཞན་དུ་མ་བསྒྱུར་ན་ནི་འཁྲུལ་བར་འགྱུར་ཏེ། སྔར་དེའི་རང་བཞིན་ཅན་གྱི་དབང་པོ་ལ་སྣང་བས་དབང་པོ་དེས་ཀྱང་ལྟར་རུང་བའི་རང་བཞིན་ཅན་ཁོ་ནར་འགྱུར་ཏེ། ས་ཕྱོགས་ཉིད་བཞིན་ནོ། ། དེས་ན་ས་ཕྱོགས་དང༌། དབང་པོ་དེའི་གཟུང་བྱར་ཁྱད་པར་མེད་ཀྱང་ཡོད་པས། དེ་འདྲ་བ་དགག་པ་ལ་མ་དམིགས་པ་མ་ངེས་པར་འགྱུར་བ་ཉིད་དོ། ། དེས་ན་ཡུལ་དང་དབང་པོ་གང་རུང་གཞན་དུ་བསྒྱུར་བས་འཁྲུལ་བ་སྤངས་པ་ཡིན་ནོ། ། འཇུག་པའི་བྱེ་བྲག་གིས། རྣམ་པ་བཞི་ཞེས་བྱ་བ་ནི་སྦྱོར་བའི་དབྱེ་བས་རྣམ་པ་བཞིའོ། ། རབ་ཏུ་དབྱེ་བ་འདི་ལ་དགག་པར་བྱ་བའི། རང་བཞིན་དང༌། རྒྱུ་དང༌། ཁྱབ་བྱེད་དང༌། འབྲས་བུ་བཞི་ལ། མ་དམིགས་པ་བཞི་དང༌། འགལ་བ་དམིགས་པ་བཞི་དང༌། འགལ་བའི་འབྲས་བུ་བཞི་དང༌། འགལ་བའི་ཁྱབ་བྱ་དམིགས་པ་བཞི་སྟེ་བཅུ་དྲུག་ཏུ་འགྱུར་རོ། ། དེ་ལས་རེས་འགའ་ནི་བཞི་ཚན་དང་པོ་དང༌། གཉིས་པའི་གསུམ་དང༌། གསུམ་པ་དང་བཞི་པའི་ཕྱེད་ཉེ་བར་བཀོད་པས་བཅུ་གཅིག་ཏུ་བཤད་དོ། ། རེས་འགའ་ནི་བཞི་ཚན་དང་པོའི་གསུམ་དང༌། གཉིས་པའི་གསུམ་དང༌། གསུམ་པའི་གཉིས་བཀོད་པས་བརྒྱད་དུ་བརྗོད་དོ། ། རེས་འགའ་ནི་དང་པོའི་གཉིས་དང༌། གཉིས་པ་དང་གསུམ་པའི་འགོ་རེ་རེ་བཀོད་པའི་བཞིར་འགྱུར་རོ། ། རེས་འགའ་ནི་བཞི་ཚན་དང་པོ་གསུམ་བཀོད་པས་གསུམ་དུ་བཤད་པས་ངེས་པ་མེད་དོ། ། དེ་ལྟ་ན་ཡང་འདིར་ནི་བཞིར་བཤད་དོ། ། འགྲེལ་པར་ནི་བརྒྱད་དུའོ། ། རིགས་ཐིགས་སུ་ནི་བཅུ་གཅིག་ཏུའོ། ། རྣམ་ངེས་དང་བར་ཊཱིཀྐར་རེས་འགའ་གསུམ་དུ་ཡང་བཤད་པ་ནི་འདོད་པས་འཇུག་པར་ཟད་དོ། ། འགལ་བ་སྒྲུབ་པ་མི་དམིགས་པས་ཁྱབ་པར་སྒྲུབ་པ་འདི་ལ་རྣམ་པ་གསུམ་སྟེ། ལྷན་ཅིག་མི་གནས་པའི་འགལ་པའི་དོན་གཏན་ལ་འབེབ་པའི་ཚད་མ་དང༌། ཕན་ཚུན་སྤངས་པའི་འགལ་བའི་དོན་གཏན་ལ་འབེབས་པའི་ཚད་མ་དང༌།

འགལ་བར་འགྲུབ་པ་རྟགས་སུ་སྦྱར་བ་མི་དམིགས་པར་གྲུབ་པ་ཉིད་དོ། ། དེ་ལ་དང་པོ་ནི་རྣམ་པ་བཞིས་གོ་བར་བྱ་སྟེ། མཚན་ཉིད་དང༌། གནོད་བྱ་ལྡོག་པའི་དུས་དང༌། རྣམ་པར་གནས་པའི་ཡུལ་དང༌། ངེས་བྱེད་ཀྱི་ཚད་མའི་རང་བཞིན་དཔྱད་པའོ། ། དེ་ལ་འདིའི་མཚན་ཉིད་ནི་དངོས་པོ་གཉིས་ལ་བརྟེན་པའི་ཆོས་གནོད་བྱ་གནོད་བྱེད་ཀྱི་རང་བཞིན་ནོ། ། འཇིག་པ་རྒྱུ་མེད་པ་ལ་གནོད་པའི་དོན་མ་གྲུབ་བོ་ཞེ་ན། ངོ་བོ་ཉིད་འཇིག་པ་གནོད་པའི་དོན་མ་ཡིན་པའི་ཕྱིར་འཇིག་པའི་རྒྱུ་གྲུབ་པ་ལ་མི་ལྟོས་སོ། ། འོ་ན་གནོད་པའི་དོན་ཅི་ཡིན་ཞེ་ན། གེགས་བྱེད་པའོ། ། དེ་ཡང་རང་གི་ངོ་བོའི་གེགས་ནི་མ་ཡིན་ཏེ། རྒྱུ་ལས་གྲུབ་ཟིན་པས་སྐད་ཅིག་གནས་པ་བཟློག་པར་མི་ནུས་པ་དང༌། རང་གི་ངང་གིས་སྐད་ཅིག་གཞན་དུ་མི་སྡོད་པས་དུས་རིང་པོ་གནས་པ་བཟློག་པར་ཡང་མི་དགོས་པའི་ཕྱིར་རོ། །འོ་ན་ཅི་ཞེ་ན། རྒྱུའི་གེགས་བྱེད་པའོ། ། རྒྱུའང་སྐྱེས་ཟིན་པའི་ངོ་བོ་བཟློག་པར་མི་ནུས་པར་མཚུངས་སོ་ཞེ་ན། མ་སྐྱེས་པའི་གེགས་བྱེད་པས་སོ། ། མ་སྐྱེས་པའི་གེགས་ཀྱི་དོན་ཡང་དེའི་རྒྱུ་མེད་པར་བྱས་པས་སོ། ། དེ་ཡང་མེད་པར་དགག་པ་ནི་བྱ་བ་མི་འཐད་པས་དེའི་རྒྱུ་དང་མི་མཐུན་པའི་རང་བཞིན་བྱས་པ་ཡིན་ནོ། ། དེ་ལྟ་ཡིན་དང་གནོད་བྱ་གནོད་བྱེད་ཀྱི་དོན་ནི་མི་མཐུན་པའི་རྐྱེན་གཞན་མེད་ན་གདོན་མི་ཟ་བར་སྐྱེ་བའི་འབྲས་བུ་དེའི་རྒྱུ་དང་མི་མཐུན་པར་གྲུབ་པ་དང་དེ་ལྟར་སྒྲུབ་པར་བྱེད་པའི་རྐྱེན་ཡིན་པས། རྒྱུ་འབྲས་ཀྱི་ཁྱད་པར་ཉིད་ཡིན་ནོ། ། དེའི་ཕྱིར་རྟེན་དང་བརྟེན་པ་དང༌། གནོད་བྱ་གནོད་བྱེད་དང༌། བསལ་བྱ་བསལ་བྱེད་ལ་སོགས་པ་ནི་རྒྱུ་འབྲས་ཀྱི་ཁྱད་པར་ཁོ་ནའོ། ། དེ་ན་གལ་ཏེ་ནུས་པ་མེད་པའི་རྒྱུ་གནོད་བྱེད་ཡིན་ན་ཉེ་བར་ལེན་པ་སྔ་མ་ཡང་གནོད་བྱེད་དུ་ཐལ་ལོ་ཞེས་བྱ་བར་རྟོགས་པ་ཡང་སྤངས་ཏེ། ཉེ་བར་ལེན་པ་ནི་གཟུགས་ཅན་ཙམ་དུ་བྱེད་པའི་རྒྱུ་ཡིན་གྱི་ཉེས་པ་མེད་པའི་ནི་མ་ཡིན་ཏེ།

རྒྱུ་དང་རྐྱེན་གྱི་ཉེ་བར་སྦྱོར་བའི་ཡུལ་སོ་སོར་མ་འཆོལ་བའི་ཕྱིར་རོ། ། དེ་ལྟར་ན་ཡང་ནུས་པ་དང་མི་ནུས་པ་ལ་སོགས་པའི་ཁྱད་པར་ནི་མཐུན་པ་དང་མི་མཐུན་པའི་རྐྱེན་གྱིས་བྱས་པ་ཡིན་གྱི་ཉེར་ལེན་ནི་གཟུགས་ཅན་གྱི་ངོ་བོ་ཙམ་གྱི་རྒྱུ་ཡིན་ནོ། ། དེ་ལྟ་ན་འོ་ན་ས་བོན་ལས་མྱུ་གུ་སྐྱེ་བ་ན་མྱུ་གུ་དེ་ལ་འོད་སྐྱེ་བའི་ནུས་པ་མེད་པ་ཉིད་རང་བཞིན་དུ་གྲུབ་པ་ནི་ཉེ་བར་ལེན་པ་ལས་བྱུང་བར་བརྗོད་དགོས་ཏེ། རྒྱུ་མེད་པ་དང་གཞན་གྱི་རྒྱུ་ཅན་དུ་མི་འཐད་པས་སོ། ། དེས་ན་ཉེ་བར་ལེན་པ་ནུས་པ་མེད་པའི་རྒྱུ་དང༌། མྱུ་གུའི་རང་བཞིན་ནུས་པ་མེད་པ་དག་གནོད་བྱ་གནོད་བྱེད་ཡིན་པས། ས་བོན་དང་འོད་ཀྱང་ཚ་གྲང་ལྟར་ལྷན་ཅིག་མི་གནས་པར་ཐལ་ལོ་ཞེ་ན། དེ་ནི་མི་མཐུན་པའི་རྐྱེན་གཞན་མེད་ན་གདོན་མི་ཟ་བར་འབྱུང་བའི་འབྲས་བུའི་ནུས་པ་དང་མི་མཐུན་པར་སྒྲུབ་པར་བྱེད་པ་མ་ཡིན་ཏེ། ཉེ་བར་ལེན་པ་ཉིད་ལས་ནུས་པ་མེད་པར་འབྱུང་བའི་ཕྱིར་གཞན་གྱིས་གེགས་བྱ་མི་དགོས་པས་སོ། །དེས་ན་གནོད་ཡ་གཅོད་བྱེད་དུ་མི་ཐལ་ལོ། ། འོ་ན་ཧ་ཅང་ཁྱབ་པ་མེད་མོད་མ་ཁྱབ་པར་ནི་འགྱུར་ཏེ། འདི་ལྟར་མུན་པའི་ཡུལ་དེ་ཉིད་དུ་སྣང་བ་སྐྱེ་བ་ན། སྣང་བ་དེ་མུན་པའི་གནོད་བྱེད་དང་མུན་པ་ཡང་སྣང་བའི་གནོད་བྱ་ཡིན་ནོ། ། དེ་ལྟ་ན་ཡང་སྣང་བ་སྐྱེད་བྱེད་ནི་མ་ཡིན་ཏེ། མུན་པའི་རྒྱུ་དང་མི་མཐུན་པའི་སྐྱེད་བྱེད་མ་ཡིན་པའི་ཕྱིར་ཏེ། སྣང་བ་སྐྱེས་པའི་དུས་ན་མུན་པའི་རྒྱུན་ཆད་ཟིན་པས་དེའི་ནུས་པ་མེད་པ་ཡང་སྔར་གྲུབ་ཟིན་པའི་ཕྱིར་རོ་ཞེ་ན། དེ་ལ་ཡང་དོན་དམ་པར་ནི་གནོད་བྱེད་སྣང་བའི་རྒྱུ་ནུས་པ་ཐོགས་མེད་སྒྲུབ་པར་བྱེད་པའི་ཚོགས་པ་དག་ཡིན་གྱི། སྣང་བ་ཉིད་མ་ཡིན་པས་སྣང་བ་དེའི་ཚེ་བཟློག་བྱེད་མ་ཡིན་པ་ཅི་སྐྱོན། འོན་ཀྱང་མུན་པ་དང་ལྷན་ཅིག་མི་གནས་པ་མ་ཡིན་པར་ཡང་མི་ཐལ་ཏེ། མུན་པའི་རྒྱུ་དང་མི་མཐུན་པ་བསྐྱེད་པའི་ནུས་པ་ལས་མ་འདས་པའི་ཕྱིར་ཏེ།

དཔེར་ན་རི་ལ་འབར་བའི་མེས་གྲང་བ་ལྡོག་གི ཚང་མང་གི་མེས་དངོས་སུ་མ་ལྡོག་ཀྱང་ཚང་མང་གི་མེ་གྲང་བའི་གནོད་བྱེད་ལས་འདས་པར་མི་ཐལ་བ་བཞིན་ནོ། ། སྣང་བའི་རྒྱུ་ནུས་པ་ཐོགས་མེད་སྐྱེད་པའི་ཚོགས་པ་དག་ཀྱང་མུན་པའི་གནོད་བྱེད་ཡིན་མོད་ཀྱི། འཇིག་རྟེན་དག་སྣང་བ་ཁོ་ན་གནོད་བྱེད་ཡིན་གྱི་དེ་དག་ཡིན་པར་མི་རྟོགས་པས་གྲགས་པ་མེད་པར་ཟད་དོ། ། མཚན་ཉིད་དོ། ། གནོད་བྱ་ལྡོག་པའི་དུས་ནི་དེ་ལྟར་མྱུར་ན་སྐད་ཅིག་གསུམ་པ་ལ་ལྡོག་སྟེ། སྐད་ཅིག་གཉིས་པ་ལ་ནི་ནུས་པ་མེད་པར་འགྱུར་རོ། སྐད་ཅིག་གཉིས་ལྷན་ཅིག་གནས་པར་ཡང་མི་ཐལ་ཏེ། རྡུལ་ཕྲ་རབ་ཡུལ་ཐ་དད་པའི་ཕྱིར་རོ། ། ཉེ་བར་གནས་པ་ནི་འདོད་པ་ཁོ་ནའོ། །འཆོལ་བར་གནས་པ་ཡང་མི་ཐལ་ཏེ། ནུས་པ་ལ་ལྟོས་ནས་མཐར་གྱི་ཡུལ་གནོན་པའི་ཕྱིར་རོ། ། གསུམ་པ་རྣམ་པར་གནས་པའི་ཡུལ་ནི། སྐད་ཅིག་ཙམ་མ་ཡིན་ཏེ་རྒྱུན་ཡིན་ནོ། ། དེ་ཡང་སྐད་ཅིག་མང་པོའི་རང་བཞིན་ཡིན་པས་དངོས་པོ་མེད་པ་མི་ཐལ་ལོ། ། རྣམ་པར་གནས་པ་ནི་ངེས་པའི་ཡུལ་དུ་གྱུར་པའི་ཐ་སྙད་ལ་བརྗོད་པས་ཐ་སྙད་ཀྱི་ཡུལ་ཡིན་ནོ་ཞེས་བྱ་བའི་དོན་ཏོ། ། རང་བཞིན་ནི་སྐད་ཅིག་གཉིས་ལ་ཡང་གནས་སོ། ། དེ་ལྟ་མོད་ཀྱི་དེ་ཁོ་ན་ལ་ཡོད་པ་ནི་མ་ཡིན་པས་དེ་ཡང་རྒྱུན་ལ་གནས་པར་བརྗོད་པར་བྱའོ། ། བཞི་པ་འདི་ངེས་པར་བྱེད་པའི་ཚད་མ་ནི་མངོན་སུམ་དང་མི་དམིགས་པ་ཡིན་ལ། དེ་ཡང་དོན་གཞན་གྱི་རྣམ་པ་ཅན་ལ་མི་དམིགས་པར་བརྗོད་པས་མངོན་སུམ་ཁོ་ན་ཡིན་ནོ། ། འདི་ལ་སློབ་དཔོན་ཆོས་མཆོག་ནི་མི་དམིགས་པའི་རྗེས་སུ་དཔག་པས་ངེས་སོ་ཞེས་འཆད་དོ། ། དེའང་འདི་ལྟར་ནུས་པ་དང་མི་མཐུན་པའི་གེགས་ནི་རྣམ་པ་གཉིས་ཀྱིས་ངེས་པར་འགྱུར་ཏེ། སྔར་ནུས་པ་ཚང་བ་དང༌། ཕྱིས་མ་ཚང་བར་ངེས་པས་སོ། ། དེ་ལ་དང་པོ་ནི་འབྲས་བུ་ཡོད་པས་ངེས་ལ། གཉིས་པ་ནི་འབྲས་བུ་མེད་པས་སོ། ། འབྲས་བུ་ཡོད་པ་ནི་མངོན་སུམ་གྱིས་ཡིན་ལ། མེད་པ་ནི་མི་དམིགས་པས་སོ། ། དམིགས་པ་བཀག་པ་ནི་རྟགས་ལ་མི་ལྟོས་པས་ཐུག་པ་མེད་པ་ཡང་མ་ཡིན་ནོ།

། དེས་ན་ལྷན་ཅིག་མི་གནས་པ་མི་དམིགས་པས་གཏན་ལ་འབེབས་སོ་ཞེའོ། ། འདི་ནི་མི་འཐད་དེ། དམིགས་པ་གཞན་མངོན་སུམ་གྱིས་གྲུབ་པས་ལྡོག་པའི་དམིགས་པ་མེད་པར་ངེས་ན། དོན་གཞན་མངོན་སུམ་དུ་གྲུབ་པས་ཀྱང་ལྡོག་པ་མེད་པར་ངེས་ཏེ། དེའི་ངོ་བོ་ཡོངས་སུ་གཅོད་པས་གཞན་རྣམ་པར་བཅད་པར་མཚུངས་པས་སོ། ། དེ་ལྟ་མ་ཡིན་ན་དམིགས་པ་མེད་པ་ཡང་མི་དམིགས་པ་གཞན་ལ་ལྟོས་པ་ཅི་ལྟར་སྤང༌། འདི་ནི་གཞན་ཡོད་པས་ཀྱང་མེད་པ་ཅི་སྟེ་མི་འགྲུབ་ཅེས་སློབ་དཔོན་ཉིད་ཀྱིས་བཤད་པ་ཉིད་དོ། ། ཕན་ཚུན་སྤངས་པའི་འགལ་བའི་དོན་གཏན་ལ་འབེབས་པའི་ཚད་མ་ཁོ་བོ་ཅག་ལྟར་ན་རྣམ་པ་གཉིས་ཀྱིས་དཔྱད་དེ། འགལ་བའི་མཚན་ཉིད་དང༌། ངེས་བྱེད་ཀྱི་ཚད་མའི་རང་བཞིན་ནོ། ། སློབ་དཔོན་ཆོས་མཆོག་གི་གཞུང་དང་སྦྱར་ན་དེ་གཉིས་ཀྱི་སྟེང་དུ་ཚད་མ་ལ་མ་ཁྱབ་པའི་ཉེས་པ་སྤང་བ་དང༌། ལུང་དང་འགལ་བ་སྤང་བ་དང༌། མི་དམིགས་པ་ལ་ལྟོས་པ་ཉིད་གཞུང་གཟུགས་པ་དང༌། དེ་ཉིད་ལ་དམིགས་པ་བཀག་པས་མ་ངེས་པ་སྤང་བ་བཞི་བསྣན་པས་རྣམ་པ་དྲུག་གིས་སྟོན་ཏོ། ། དེ་ལ་དང་པོ་མཚན་ཉིད་ནི་ཕན་ཚུན་ཐ་དད་པའོ། ། དེའང་གཅིག་ལ་གཅིག་མེད་པ་ཙམ་ཡིན་པས་དངོས་པོ་དང་དངོས་པོ་མེད་པ་ཐུན་མོང་གི་ཆོས་ཡིན་པས་གཉིས་གྲུབ་པ་ལ་ལྟོས་པར་ནི་མ་ངེས་སོ། ། ཕན་ཚུན་དབེན་པ་ཡང་དངོས་སུ་དབེན་པ་དང་དེས་ཁྱབ་པའོ། ། དང་པོ་ནི་དངོས་འགལ་ཡིན་ལ། གཉིས་པ་ནི་བརྒྱུད་འགལ་ལོ། ། དང་པོ་ནི་དོན་དམ་པར་ཡང་གྲུབ་ལ་གཉིས་པ་ནི་ཆོས་ཐ་དད་པར་བཏགས་པ་ལ་ལྟོས་པས་དོན་དམ་པ་མ་ཡིན་ཏེ། རང་ཉིད་མི་འགལ་བར་གཞན་དང་འབྲེལ་བས་འགལ་བ་ནི་དེ་ཁོ་ནར་མི་སྲིད་དོ། ། ངེས་བྱེད་ཀྱི་ཚད་མའི་རང་བཞིན་ནི་མཁས་པ་ལ་མངོན་སུམ་ཁོ་ན་ཡིན་ལ། རྨོངས་པ་ལ་ནི་རེས་འགའ་ཐ་སྙད་མི་དམིགས་པ་ལས་ཡིན་པ་ཡང་སྲིད་དོ། ། འདི་ལྟར་སྣང་བའི་དོན་དང་བློ་ཕན་ཚུན་ཐ་དད་པ་ནི་མངོན་སུམ་ཁོ་ནས་ངེས་པར་ཟད་ལ། སྣང་བ་མི་སྣང་བ་ལས་ཐ་དད་པར་ཡང་མངོན་སུམ་གྱིས་ངེས་སོ།

། མི་སྣང་བ་སྣང་བ་མ་ཡིན་པར་གཅིག་པ་དང་ཡང་མངོན་སུམ་གྱིས་ངེས་ཏེ། སྣང་བ་མི་སྣང་བ་ལས་ཐ་དད་པ་དང་མི་སྣང་བ་སྣང་བ་དང་གཅིག་པ་ནི་འགལ་བས་སོ། ། མི་སྣང་བ་ཡང་རྗེས་སུ་དཔག་པས་ཐ་དད་པར་གྲུབ་པ་རྣམས་ནི་གཅིག་མེད་པར་དེ་ཉིད་ཀྱིས་ངེས་སོ། ། རྗེས་སུ་དཔག་པས་ཇི་ལྟར་གྲུབ་པ་དེ། དེ་ལྟ་བུ་མ་ཡིན་པ་དང་འགལ་བར་ཡང་རྗེས་དཔག་དེ་ཉིད་ཀྱིས་ངེས་སོ། ། རྗེས་དཔག་གིས་ཀྱང་མ་གྲུབ་པ་དག་ནི་རང་གི་ངོ་བོ་མ་གྲུབ་པ་ལ་འགལ་བ་མ་གྲུབ་པས་ཐེ་ཚོམ་ཟ་སྟེ། གཞི་མེད་ན་སྐྱེས་བྱེད་མི་གྲུབ་པ་བཞིན་ནོ། ། དེ་ལྟར་ཚད་མས་མ་གྲུབ་ཀྱང་མཚན་ཉིད་ནི་ཚད་མའི་ཡུལ་ལས་འདས་པ་དེ་སྔོན་པོ་ཡིན་ན་སྔོན་པོ་མ་ཡིན་པའམ། དེས་ཁྱབ་པའི་དཀར་པོ་ལ་སོགས་པ་དང༌། འགལ་བར་དཔྱོད་པས་ངེས་པར་འཛིན་ཏོ། ། འདི་ལ་སློབ་དཔོན་ཆོས་མཆོག་ན་རེ་ནི་འགལ་བ་ངེས་པར་བྱེད་པ་ནི་རྣམ་པ་ཐམས་ཅད་དུ་དགག་པ་ངེས་པར་བྱེད་པའི་བློ་ཁོ་ན་ཡིན་ཏེ་སྒྲུབ་པ་ཙམ་ངེས་པར་བྱེད་པ་ནི་མ་ཡིན་ནོ། ། དགག་པ་ངེས་པ་དེ་ཡང་སྣང་བ་མི་དམིགས་པ་ལ་ལྟོས་ཏེ། ཕྱི་རོལ་མེད་པ་མངོན་སུམ་གྱིས་མི་ངེས་པའི་ཕྱིར་རོ། ། སྣང་བ་མི་དམིགས་པ་ཡང་རྣམ་པ་གཉིས་ཏེ། མངོན་སུམ་གྱི་ཚད་མས་གྲུབ་པ་དང༌། རྗེས་སུ་དཔག་པས་གྲུབ་ པའོ། ། དང་པོ་ནི་དོན་གང་ཞིག་རྣམ་པར་ངེས་པ་དང་ལྡན་པ་དང༌། སྣང་དུ་རུང་བ་དེ་ཉིད་ཡིན་ཏེ། རྣམ་པ་མ་ངེས་པ་ནི་སྔོན་པོ་ལ་མི་རྟག་པ་ལྟར་དམིགས་པར་ཐེ་ཚོམ་ཟ་བ་དང༌། བསྐལ་བ་ནི་མི་མིགས་པ་ཙམ་དུ་ངེས་ཀྱང་སྣང་རུང་གི་ཁྱད་པར་ཅན་དུ་མི་འགྲུབ་པའི་ཕྱིར་རོ། ། རྗེས་སུ་དཔག་པས་གྲུབ་པའི་སྣང་བ་མི་དམིགས་པ་ནི་སྐད་ཅིག་མ་ཉིད་ངེས་པ་ན་རྟག་པ་སྣང་བ་མི་དམིགས་པ་ལྟ་བུའོ་ཞེའོ། ། དེའི་ལུགས་ཀྱིས་ཚད་མས་མ་ཁྱབ་པའི་ཉེས་པ་སྤོང་བ་ནི། འོ་ན་རྣམ་པ་མ་ངེས་པ་དང་བསྐལ་བ་དགརྣམ་པ་ངེས་་དང་མ་བསྐལ་བ་ལ་འགོག་པ་ན། སྣང་བ་མི་དམིགས་པ་མེད་པས་འགལ་བ་ཀུན་དེས་གྲུབ་པ་མ་ཡིན་ནོ་ཞེ་ན།

དེ་ལ་ཡང་རྣམ་པ་ངེས་པ་དང༌། སྣང་རུང་ཉིད་རྣམ་པར་བརྟག་པར་བྱ་བ་ཉིད་ཡོད་པས་སྣང་བ་མི་དམིགས་པ་ཉིད་གནས་སོ། ། དེ་ཡང་རྣམ་པ་དང་ལྡན་པར་མངོན་སུམ་གྱིས་བརྟགས་པ་དེ་ཉིད་མངོན་སུམ་གྱིས་གྲུབ་པའི་སྣང་བ་མི་དམིགས་པས་དགག་པར་བྱ་བ་ཡིན་ཏེ། དངོས་པོའི་རྣམ་པ་མངོན་སུམ་གྱིས་ངེས་པ་ན། དེ་ལས་ལྡོག་པ་དངོས་པོ་མེད་པ་ཡང་དེ་དང་མི་མཐུན་པའི་རྣམ་པར་མངོན་སུམ་གྱིས་ངེས་པས་ན། སྔོན་པོ་འདི་དངོས་མེད་དུ་སྣང་དུ་རུང་བ་ལས་མི་དམིགས་པར་མངོན་སུམ་གྱིས་གྲུབ་པ་བཞིན་ནོ། ། སྐད་ཅིག་མ་ལ་སོགས་པ་རྗེས་སུ་དཔག་པས་ངེས་ན་ནི་རྣམ་པ་དང་ལྡན་པར་སྒྲོ་འདོགས་པ་ཡིན་ཏེ། དེས་ན་དེ་ལས་ལྡོག་པ་ཡང་དེ་དང་མི་མཐུན་པའི་རྣམ་པ་ཅན་དུ་དེ་ཉིད་ཀྱིས་བརྟགས་པ་ཡིན་ནོ། ། དེས་ན་སྐད་ཅིག་མ་དེ་ཉིད་ངེས་པ་ན་རྟག་པ་སྣང་བ་མི་དམིགས་པར་རྗེས་དཔག་གིས་ངེས་ལ་དེ་ལས་ནི་མི་རྟག་པ་ལ་རྟག་པ་མེད་པའི་ཐ་སྙད་དུ་འགྱུར་རོ། ། དེ་ལ་མངོན་སུམ་ལས་ངེས་པའི་སྣང་བ་མི་དམིགས་པ་ནི་རང་བཞིན་མི་དམིགས་པ་ཡིན་ལ། རྗེས་དཔག་ལས་ངེས་པ་ནི་འགལ་བས་ཁྱབ་པ་དམིགས་པ་ལ་སོགས་པ་སྦྱོར་བ་གཞན་གྱིས་བརྗོད་པར་བྱ་བ་ཡིན་ནོ་ཞེས་བྱ་བ་ཡིན་ནོ། ། དེ་ལ་འདིར་དངོས་པོ་མེད་པ་དགག་པ་མི་དམིགས་པ་ལ་ལྟོས་པ་ནི་མི་འཐད་དེ། དགག་པ་མ་ཡིན་པའི་ཕྱིར་དང༌། སྔར་གྲུབ་ཟིན་པའི་ཕྱིར་རོ། ། དང་པོ་ནི་སྔོན་པོ་མེད་པ་བཀག་པ་ནི་སྔོན་པོ་ཡིན་ཏེ་དགག་པ་བཀག་པ་སྒྲུབ་པ་ཉིད་ཡིན་པའི་ཕྱིར་དང༌། འདིས་ནི་དངོས་ལའང་དངོས་པོའི་ཆ། ཁས་བླངས་མེད་ཅན་དག་པ་ནི། ། སྒྲུབ་བྱེད། ཅེས་བྱ་བས་མེད་པར་དགག་པ་ཉིད་མི་དམིགས་པའི་བསྒྲུབ་བྱ་ཡིན་པའི་ཕྱིར་དང༌། རྣམ་འགྲེལ་ལས། བཀག་པ་འགོག་པར་བྱེད་པ་ནི། ། སྒྲུབ་པ་ལས་གཞན་ཅི་འདྲ་ཞིག། ཅེས་དགག་པ་བཀག་པ་ནི་སྒྲུབ་པའི་རང་བཞིན་དུ་བཤད་པས་འདི་ནི་དགག་པ་མ་ཡིན་ནོ། ། གལ་ཏེ་མེད་པ་བཀག་པ་ཡང་དགག་པ་ཉིད་ཡིན་ན། མེད་པ་བཀག་པ་སྒྲུབ་པ་ཡིན།

། དངོས་ཡོད་མེད་ལའང་ཡོད་ཡིན་ལ། ། དངོས་པོ་མེད་པ་ཡོད་མིན་ཞེས། ། བླུན་པོ་ཡི་ནི་སྤྱོད་ལ་ལྟོས། ། ཞེས་བྱ་བ་ཡང་མི་འཐད་དེ། མི་མཐུན་པའི་ཕྱོགས་ལ་གཏན་ཚིགས་མེད་པ་བཀག་པ་ཡང་དངོས་པོ་མེད་པའི་དགག་པ་དངོས་མེད་གཞན་ཡིན་པས་ཅི་ལྟར་སྒྲུབ་པ་ཡིན། ཡང་ན་འདི་སྔར་གྲུབ་ཟིན་ཏེ། དངོས་པོ་སྔོན་པོ་ལ་སོགས་པའི་རྣམ་པ་ངེས་པ་ན་དེ་ལས་ལྡོག་པའི་རྣམ་པར་དངོས་མེད་བཏགས་ཏེ། དེས་ན་མི་དམིགས་པར་ངེས་པ་ན། དངོས་མེད་དངོས་པོའི་རྣམ་པ་ལས་ལྡོག་པ་ཉིད། དངོས་མེད་ལ་དངོས་པོའི་རྣམ་པ་མེད་པར་ངེས་པ་ཡིན་ལ། དངོས་པོ་ལ་ཡང་དངོས་མེད་མེད་པར་ངེས་པ་ཡིན་ཏེ། རྟོགས་པ་གཅིག་གི་ཡུལ་ཡིན་པའི་ཕྱིར་རོ། ། ཚུལ་འདི་གཉིས་ཀྱིས་སྣང་བ་ལ་མི་སྣང་བ་འགོག་པ་ཡང་མི་དམིགས་པ་ལ་ལྟོས་པ་ནི་སྐྲ་བྲེགས་ནས་སྐར་མ་རྟོག་པ་དང་འདྲ་བར་བཤད་པ་ཡིན་ནོ། ། བཞི་པ་ལུང་དང་འགལ་བ་སྤང་བ་ནི། གལ་ཏེ་མངོན་སུམ་གྱིས་ཤེས་པ་མེད་པ་ཙམ་ལས་དོན་མེད་པའི་མི་ངེས་ན། གཏན་ཚིགས་ཐིགས་པ་ལས། དེ་ལས་གཞན་རྣམ་པར་གཅོད་པ་དང༌།

 ཕུང་པོ་གསུམ་པ་སེལ་བར་བཤད་པ་དང༌། རྣམ་ངེས་འདི་ཉིད་དུ་ཡང་འདི་ཡོད་དོ་འདི་མེད་དོ་ཞེས་སྒྲུབ་པ་དང་དགག་པའི་རྟོགས་པས་འབྲས་བུ་དང་བཅས་པར་བཤད་པ་འགལ་ལོ་ཞེས་ན། མི་འགལ་ཏེ། དམིགས་པ་བཀག་ན་དོན་གྱིས་དངོས་པོ་དགག་པ་ངེས་པ་ལ་ལྟོས་ནས། དེ་སྐད་བརྗོད་པའི་ཕྱིར་རོ། ། འདི་ལྟར་དམིགས་པ་ཡོད་པ་ནི་དམིགས་པ་ཙམ་ལས་གཞན་མ་ཡིན་པས་ངེས་པའི་དམིགས་པ་གཅིག་དམིགས་པ་ན་དམིགས་པ་གཞན་མེད་པར་ངེས་སོ། ། དེས་ན་དམིགས་པ་གཞན་དེའི་ཡུལ་ཡོད་པར་སྒྲོ་འདོགས་བཟློག་པས་དངོས་སུ་མེད་པར་ངེས་པ་ལ་ཞུགས་ཀྱང་དེའི་འབྲས་བུ་བྱས་པ་དོན་གྱིས་ངེས་པར་བརྗོད་དོ།། དེས་ན་སློབ་དཔོན་གྱི་ངག་མཐའ་དག་དེ་ལ་ལྟོས་པས་མི་འགལ་ལོ། ། ཡང་མངོན་སུམ་ཉིད་ལས་ཀྱང་ཕྱི་རོལ་མེད་པས་ངེས་པ་དོན་སྤྱིའི་རྣམ་པ་ཅན་སྐྱེ་མོད་ཀྱི། སྒྲའི་རྣམ་པ་དང་འབྲེལ་བ་ནི་མི་དམིགས་པ་ཁོ་ན་ལས་ཡིན་ནོ། ། དེས་ན་སློབ་དཔོན་གྱི་ངག་མཐའ་དག་དེ་ལ་ལྟོས་ཏེ་མི་འགལ་ལོ། ། དེས་ན་ཕན་ཚུན་སྤངས་པ་དང༌། ལྷན་ཅིག་མི་གནས་པའི་འགལ་བ་གཉིས་ཀ་མི་དམིགས་པ་ལ་ལྟོས་སོ་ཞེས་གྲུབ་བོ། ། ལྔ་པ་ཕན་ཚུན་སྤངས་པ་ལ་མི་དམིགས་པས་གྲུབ་པ་ཉིད་སྒྲུབ་བྱེད་བཀོད་པས་གཞུང་གཟུགས་པ་ནི། མངོན་སུམ་གྱིས་དོན་དེ་དམིགས་པ་ན་དོན་གཞན་དགག་པ་མི་འགྲུབ་ཏུ་ཆུག་ཀྱང༌། དེ་མེད་པ་ཉིད་དགག་པ་དང༌། དོན་གཞན་དེའི་རང་བཞིན་ཡིན་པ་དགག་པ་ནི་ངེས་དགོས་ཏེ། དེ་ལྟ་མ་ཡིན་ན་དེ་ཉིད་ཀྱང་ཡོད་པ་མི་འགྲུབ་བོ་ཞེས་རྒོལ་ན། ལན་དུ་དོན་གྱིས་ངེས་པར་ནི་ཁས་ལེན་པས་ཐལ་བའི་གོ་སྐབས་ག་ལ་ཡོད། དངོས་སུ་གཞན་དགག་པ་མ་ངེས་ཀྱང་དེ་ཡོད་པར་ངེས་པ་མི་འགལ་ཏེ། དེ་ལྟ་མ་ཡིན་ན་སྒྲུབ་པ་ངེས་པ་མཐའ་དག་དགག་པ་ངེས་པ་དང་འབྲེལ་བར་ཐལ་ལ། དེ་ལྟ་ན་ཡང་དགག་སྒྲུབ་ཀྱི་བློ་འཆོལ་བར་ཐལ་བའི་ཕྱིར་རོ། ། སྒྲུབ་པའི་བློ་ཀུན་དགག་པ་དང་མ་འབྲེལ་བ་དེས་ན་དེའི་བདག་ཉིད་ཡིན་པ་དགག་པ་ཡང་མི་དམིགས་པ་ལ་ལྟོས་ཏེ།

དོན་གྱི་ངོ་བོ་ངེས་པ་ཙམ་ལས་ལྷག་པའི་བྱེད་པ་ཅན་ཡིན་པའི་ཕྱིར་རོ། ། འདི་རྟགས་ཀྱི་རྒྱུ་མཚན་དང་མྱོང་བའི་རྒྱུ་མཚན་ལ་མི་ལྟོས་ན། དགག་པའི་བློ་ཚད་མར་མི་རུང་ལ། སྒྲུབ་པའི་བློ་ལ་མ་ཁྱབ་པས་མྱོང་བ་ཙམ་གྱི་རྒྱུ་མཚན་ལས་བྱུང་བ་ཡང་མ་ཡིན་པས་མི་དམིགས་པའི་རྟགས་ཀྱི་རྒྱུ་མཚན་ལ་ལྟོས་པར་གྲུབ་བོ། །དོན་འདི་ཐུགས་ལ་བཞག་ནས་དེ་ལ་ཡང་གཅིག་དམིགས་པས་གཞན་མི་དམིགས་པར་བརྗོད་པ་ཡིན་ཏེ། དེ་ལྟ་མ་ཡིན་ན་དམིགས་པ་མ་བཀག་པ་ཅན་མེད་པ་མི་འགྲུབ་པའི་ཕྱིར་རོ་ཞེས་གསུངས་སོ། ། འདིའི་དོན་ནི་མེད་པར་གྲུབ་པ་ནི་མཐོང་ལ། མངོན་སུམ་ཙམ་གྱི་རྒྱུ་མཚན་ཅན་ཡང་མ་ཡིན་པས་རྒྱུ་མཚན་གཞན་ཡིན་ལ། དེ་ཡང་དམིགས་པ་བཀག་པ་ཁོ་ན་ཡིན་ཏེ། གཞན་མི་འཐད་པའི་ཕྱིར་རོ་ཞེས་བྱ་བ་དེ་ཉིད་ཡིན་ནོ། ། དྲུག་པ་དེ་ཉིད་ལ་དམིགས་པ་བཀག་པས་མ་ངེས་པ་སྤང་བ་ནི་དམིགས་པ་མ་བཀག་པར་མེད་པར་མི་འགྲུབ་ན། དམིགས་པ་མེད་པར་གྲུབ་པ་ཉིད་ཀྱིས་མ་ངེས་ཏེ། དེའང་མི་དམིགས་པ་གཞན་ལ་ལྟོས་ན་ཐུག་པ་མེད་པའི་ཕྱིར་རོ་ཞེ་ན། དེར་ཡང་དམིགས་པ་མེད་པར་གྲུབ་པ་ལ་དེའི་དམིགས་པ་བཀག་པས་ནི་ཁྱབ་པ་ཡིན་པས་མ་ངེས་པ་ག་ལ་ཡོད། འོན་ཀྱང་དམིགས་པ་བཀག་པའི་འབྲས་བུ་ནི་མ་ཡིན་ཏེ། ཐ་མི་དད་པས་སོ། ། དོན་མེད་པར་གྲུབ་པ་ནི་དོན་གྱི་དམིགས་པ་བཀག་པ་ལ་ལྟོས་པ་དང་ཐ་མི་དད་པ་ཡང་མ་ཡིན་པས་རྒྱུ་ཡིན་ཏེ། དེས་ན་དེ་མི་དམིགས་པའི་རྟགས་ཡིན་ནོ་ཞེས་གྲུབ་བོ། ། དེ་ལྟར་ན་སློབ་དཔོན་ཆོས་མཆོག་གི་བཞེད་པ་ནི་དེ་ལ་ཡང་ནས་མི་འགྲུབ་པའི་ཕྱིར་རོའི་བར་གྱིས་ཀྱང་ཕ་ཚུན་སྤངས་པའི་འགལ་བ་གཏན་ལ་འབེབས་པའི་ཚད་མ་ཉིད་བཤད་དོ་ཞེས་བྱ་བ་ཡིན་ནོ། ། འགལ་བ་དང་དམིགས་པ་རྟགས་སུ་སྦྱར་བ་ན་མི་དམིགས་པར་འདུ་བ་ནི་དངོས་སུ་མ་བརྗོད་པར་འགྱུར་བས་གཞུང་ཉིད་ཀྱང་ཧ་ཅང་འབྲེལ་བ་མ་ཡིན་ནོ། ། དེས་ན་འདི་ལ་སྔར་བཤད་པ་རྣམ་པ་གསུམ་ལས། འདི་ལྟར་ནས་མི་དམིགས་པ་ལས་ཡིན་ནོའི་བར་གྱིས་ནི།

འགལ་བ་དང་པོའི་དོན་གཏན་ལ་འབེབས་པའི་ཚད་མ་བཤད་དོ། ། ཕན་ཚུན་སྤངས་ཏེ་ནས་བཞིན་ནོའི་བར། དེ་ཡང་མི་དམིགས་པ་ལས་ཡིན་ནོ་ཞེས་བྱ་བ་ལ་ལྟོས་པས་ནི་འགལ་བ་གཉིས་པའི་དོན་གཏན་ལ་འབེབས་པའི་ཚད་མའོ། ། དེ་ལ་ཡང་ནས་ཕྱིར་རོའི་བར་གྱིས་ནི་གཏན་ལ་ཕབ་པའི་འགལ་བ་རྟགས་སུ་སྦྱར་བ་མི་དམིགས་པའི་རང་བཞིན་དུ་གྲུབ་པ་ཉིད་བརྗོད་དོ་ཞེས་བྲམ་ཟེ་ཤང་ཀར་ནན་ཏས་བཤད་པ་དེ་ཁོ་ན་ལྟར་འཐད་དོ། ། འོན་ཀྱང་དེས་འདི་སྐད་ཅེས། འགལ་བ་གཉིས་པ་ནི་ཞར་ལ་བཤད་དུ་ཟིན་གྱི། འདིར་འགལ་བ་གཉིས་པ་གྲུབ་པ་འགལ་བ་དམིགས་པའི་རྟགས་ཡིན་པས་དེ་མི་དམིགས་པར་བསྡུ་བའི་དོན་དུ་ནི་མ་ཡིན་ཏེ། འགལ་བ་གཉིས་པ་གྲུབ་པ་ནི། རང་བཞིན་མི་དམིགས་པ་དང༌། རྒྱུ་མི་དམིགས་པ་དང༌། ཁྱབ་བྱེད་མི་དམིགས་པའི་རང་བཞིན་ཡིན་པའི་ཕྱིར་རོ། ། འགལ་བ་གྲུབ་པའི་རྟགས་ནི་ལྷན་ཅིག་མི་གནས་པའི་འགལ་བ་གྲུབ་པ་ཁོ་ན་ཡིན་པས་དང་པོ་དེ་གཏན་ལ་འབེབས་པའི་ཚད་མ་བཤད་དེ། ཞར་ལ་འགལ་བ་གཉིས་པ་གཏན་ལ་འབེབས་པའི་ཚད་མ་ཡང་བརྗོད་ནས། འགལ་བ་དང་པོ་རྟགས་སུ་སྦྱར་བ་མི་དམིགས་པའི་རང་བཞིན་དུ་སྟོན་པ་ནི་དེ་ལ་ཡང་ནས་མི་འགྲུབ་པའི་ཕྱིར་རོ་ཞེས་བྱ་བའི་བར་ཡིན་ནོ། ། དེ་ལྟ་མ་ཡིན་ན་རང་བཞིན་མི་དམིགས་པ་ཡང་འགལ་བ་དམིགས་པར་ཐལ་བ་དང༌། ཕན་ཚུན་སྤངས་པའི་འགལ་བ་དམིགས་པ་འགའ་ཞིག་སྣང་བ་མི་དམིགས་པར་མི་འདུ་བར་ཐལ་བའི་ཕྱིར་རོ། ། དང་པོ་ནི་བུམ་པ་མི་དམིགས་པས་འགོག་པ་ན་ཡང་འབའ་ཞིག་དམིགས་པ་དང་བུམ་པ་གཉིས་པས་བདག་གཅིག་པ་འགོག་ན་འགལ་བ་དམིགས་པ་ཡིན་ཡང༌། ཐ་དད་པ་ནི་འགོག་པར་མི་ནུས་པས་དེ་འགོག་པ་དམིགས་པ་བཀག་པའི་མི་དམིགས་པས་བྱེད་དོ་ཞེ་ན། དེ་ལ་ཡང་ས་ཕྱོགས་འབའ་ཞིག་པ་དང༌། བུམ་པ་དང་བཅས་པ་འགལ་བས་དེ་བཀག་པ་ན་བུམ་པ་བཀག་པའི་ཕྱིར་འགལ་བ་དམིགས་པས་ནུས་སོ། ། དེ་ལྟ་མ་ཡིན་ཏེ་དམིགས་པ་བཀག་པས་འགོག་ན་དམིགས་པ་མེད་པ་ཉིད་མི་འགྲུབ་བོ་ཞེས་བྱའོ།

། གཉིས་པ་ནི་སྣང་བས་དེའི་བདག་ཉིད་མི་སྣང་བ་འགོག་ན་མི་སྣང་བ་མི་དམིགས་པ་ཇི་ལྟར་སྣང་བ་མི་དམིགས་པར་འདུ་ཞེས་ཟེར་རོ། ། འདི་ལས་དང་པོ་ནི་སྐྱོན་མེད་དེ་རང་བཞིན་མི་དམིགས་པ་འགལ་བ་སྒྲུབ་པར་མི་ཐལ་བ་ནི་མེད་པར་དགག་པ་ཙམ་རྟགས་ཡིན་གྱི་སྒྲུབ་པ་རྟགས་མ་ཡིན་པའི་ཕྱིར་རོ། ། ཡོད་མེད་ཕན་ཚུན་འགལ་བ་ཡང་འགལ་བ་སྒྲུབ་པ་ནི་སྒྲུབ་པའི་འགལ་ཟླ་རྟགས་སུ་བཀོད་པས། འགལ་ཟླ་དགག་པ་སྒྲུབ་པ་ལ་འདོད་པའི་ཕྱིར་ཏེ། འགལ་བ་དགག་པའི་རང་བཞིན་རྟགས་སུ་བཀོད་པ་ནི་འགལ་བ་གྲུབ་པར་མི་ཐལ་ལོ། ། དམིགས་པ་མེད་པར་གྲུབ་པའི་ཚུལ་ནི་བརྗོད་ཟིན་ཏེ། རྣམ་པ་དང་ལྡན་པའི་མྱོང་བ་ནི་ངེས་པའི་རྒྱུ་མ་ཚང་བ་མེད་པ་ཡིན་པས། དེ་གྲུབ་ན་ངེས་པར་ཐལ་བ་ལས་དེ་མེད་པར་རང་རིག་པས་ངེས་པའི་ཕྱིར་རོ། ། སྐྱོན་གཉིས་པ་ཡང་མེད་དེ། ཕན་ཚུན་སྤངས་པའི་དངོས་འགལ་བསྒྲུབས་པ་རྟགས་སུ་བྱས་ནས་འགལ་ཟླ་མེད་པའི་ཐ་སྙད་དུ་སྒྲུབ་ཀྱི་དོན་ནི་མངོན་སུམ་གྱིས་གྲུབ་ཟིན་པའི་ཕྱིར་རོ། ། ཐ་སྙད་དུ་བྱ་བ་སྒྲུབ་པ་ལ་ལྟོས་ཏེ་ནི་འདི་རང་བཞིན་གྱི་གཏན་ཚིགས་ཡིན་པས་སྣང་བ་མི་དམིགས་པར་བསྡུས་པས་ཅི་བྱ། མི་དམིགས་པའི་དབྱེ་བ་བཀོད་པ་ནི་མེད་པའི་ཐ་སྙད་དངོས་སུ་སྒྲུབ་པས་འབྲས་བུ་འདྲ་བའི་ཕྱིར་ཏེ། ཐ་སྙད་བསྒྲུབ་བྱར་བཞག་པའི་སྣང་བ་མི་དམིགས་པ་བཞིན་ནོ། ། རྣམ་པ་གཅིག་ཏུ་ན་དེ་འདྲ་བ་སྣང་བ་མི་དམིགས་པར་མི་འདུ་སྟེ་རང་བཞིན་ཡིན་མོད། འགལ་བ་དང་པོ་དམིགས་པ་སྣང་བ་མི་དམིགས་པར་འདུ་བ་ལ་ལྟོས་ཏེ་འདི་མི་དམིགས་པའི་དབྱེ་བར་སྟོན་པ་ཅི་འགལ། གཞན་ཡང་ཕན་ཚུན་སྤངས་པའི་འགལ་བ་དམིགས་པ་འགལ་བ་སྒྲུབ་པའི་རྟགས་མ་ཡིན་ན། གཞན་གྱི་དོན་གྱི་རྗེས་སུ་དཔག་པ་ལས། རང་གི་སྦྱོར་བ་དག་ལ་དེའི་རང་གི་ངོ་བོ་སྦྱོར་བའམ། ། དོན་ལ་གནོད་བྱེད་ངོ་བོ་སྟེ། ། ཡོད་ན་ཡོད་ལས་མེད་ཕྱིར་རམ། ། ཕན་ཚུན་ཐ་དད་གྲུབ་ཕྱིར་ཏེ། ། བརྟག་དངོས་དང་ནི་འཇིག་པ་བཞིན།

། ཚད་མས་གནོད་པའི་ཕྱིར་ཡང་སྟེ། །ལྟོས་བཅས་དང་ནི་ངེས་དངོས་བཞིན། ། ཞེས་བྱ་བ་དང༌། དེའི་འགྲེལ་པ་ནས་ཀྱང་ལྟོས་བཅས་ཀྱིས་ངེས་དངོས་འགོག་པ་འགལ་བས་ཁྱབ་པར་བཤད་པ་ཇི་ལྟར་མི་འགལ། དེས་ན་དེ་ལ་ཡང་ཞེས་བྱ་བ་འགལ་བ་གཉིས་མི་དམིགས་པའི་ཚད་མས་གྲུབ་པ་ཡིན་པ་དེ་ལ་སྟེ། དེ་ལྟར་གནས་པ་ན་འགལ་ཟླ་འགལ་བར་ཚད་མས་སྔར་གྲུབ་པ་གཅིག་དམིགས་པ་ན། འགལ་ཟླ་ཅིག་ཤོས་མི་དམིགས་པར་དོན་གྱིས་བརྗོད་པ་ཡིན་ཏེ། དེ་ལྟ་མ་ཡིན་ན་དགག་བྱའི་དམིགས་པ་མ་བཀག་པར་དེ་མེད་པ་མི་འགྲུབ་པའི་ཕྱིར་རོ་ཞེས་འགལ་བ་གྲུབ་པ་གཉིས་ཀ་ལ་ཐུན་མོང་དུ་བརྗོད་པ་ཡིན་ནོ། ། འདིའི་དོན་བསྡུས་པ་ནི་སྔར་འགལ་བར་གཏན་ལ་ཕབ་པའི་རིགས་ཅན་མཐོང་བ་ན། དགག་བྱ་དང་འགལ་བའི་རང་བཞིན་སྔར་མཐོང་བ་དེའི་ཆོས་དྲན་པ་ཡིན་ཏེ། མེ་གཅིག་ལ་སྔར་དུ་བ་སྐྱེད་པའི་ནུས་པ་ཚད་མས་མཐོང་ནས། མེ་དུ་བ་མེད་པ་གཞན་ལ་དེའི་ནུས་པ་དྲན་པ་བཞིན་ནོ། ། དེ་ལྟར་ངོ་ཤེས་ཀྱི་བློས་དྲན་པ་དེ་ལྟར་ནི་དངོས་པོ་ཡང་ཡོད་པ་ཡིན་ཏེ། གནོད་བྱེད་ཀྱི་ནུས་པ་དོན་དམ་པར་ཡོད་པས་སོ། ། འོན་ཀྱང་སྔོན་མཐོང་བ་ལ་ལྟོས་ན་དེ་ངེས་ཀྱི་གཞན་དུ་མ་ཡིན་པས་དྲན་པ་ཡིན་ནོ།། སྔར་མཐོང་བའི་ཆོས་ཀྱང་ལྟ་བ་པོ་ཉེ་བ་ན་གནས་པ་ལ་སྣང་རུང་གི་གྲང་རེག་མི་དམིགས་པ་ཡིན་པས་དེ་ལྟར་འདི་དྲན་ལ། དེས་ན་མི་དམིགས་པ་དངོས་པོ་ལ་ཡོད་པ་དང༌། ངེས་པའི་ཡུལ་དུ་སོང་ནས་དེ་རྗེས་དཔག་གི་རྟགས་ཡིན་པས། མི་དམིགས་པ་ཁོ་ནའོ། ། གཅིག་བཀག་པས་མེད་པ་སྒྲུབ་པ་ལ་ནི་མི་དམིགས་པ་གྲུབ་པ་ཉིད་དེ་དགག་པ་ནི་ཞེས་བྱ་བ་མེད་པར་དགག་པ་ནི། དགག་བྱ་ལ་སོགས་པ་ཐམས་ཅད་ཀྱང་དམིགས་པ་མེད་པའི་རང་བཞིན་དུ་གྲུབ་པའི་ཕྱིར་ཏེ། དགག་བྱ་ལ་སོགས་པ་དམིགས་པ་ནི་དངོས་པོའི་ཆ་ཡིན་པ་དང༌། མེད་དགག་གིས་ཀྱང་དངོས་པོའི་ཆ་མ་བཟུང་བའི་ཕྱིར་རོ། ། ས་ཕྱོགས་དང་དེའི་ཤེས་པ་མི་དམིགས་པར་བཤད་པ་ནི། མེད་དགག་ངེས་པའི་རྒྱུ་ཡིན་པས་དེ་ལ་དེར་བཏགས་པས།

ཐ་སྙད་སྒྲུབ་པའི་རང་བཞིན་ལ་ལྟོས་ཏེ་བཤད་པའི་ཕྱིར་མི་འགལ་ལོ། ། བློ་ཆུང་བ་རྣམས་ཀྱིས་རང་གི་བློ་མི་གསལ་བས། འདི་ལྟར་ཡིད་ཆེས་མི་ནུས་ཀྱང་མཁས་པས་དཔྱད་ན་མི་དམིགས་པའི་དོན་ནི་བདག་གིས་རྣམ་པར་ཕྱེ་བ་འདི་ཁོ་ན་ལྟར་ཡིན་པར་ཡིད་ཆེས་པར་འགྱུར་དུ་ངེས་སོ། ། དེའི་ངོ་བོ་ཁྱབ་པའི་འབྲས་བུ་མེད་པས་ནི་མེད་པ་ཡང་ཡིན་ནོ་ཞེས་བྱ་བ་ནི། འཆད་པར་འགྱུར་བ་ལྟར་འབྲས་བུ་མི་དམིགས་པས་ཀྱང་ཐ་སྙད་ཙམ་སྒྲུབ་པ་ཡིན་མོད་ཀྱི། འདིར་མེད་པར་སྒྲུབ་པར་བཤད་པ་ནི་གཏན་ཚིགས་ཀྱི་ངོ་བོ་ངེས་པའི་ཚད་མ་ཙམ་གྱིས་བསྒྲུབ་བྱའི་དོན་མི་འགྲུབ་པའི་ཕྱིར་ རོ། ། འོན་ཀྱང་དེའི་ཁྱབ་པ་ངེས་པའི་ཚད་མས་བསྒྲུབ་བྱའི་དོན་ངེས་པས་ཐ་སྙད་སྒྲུབ་པ་ལས་མ་འདས་སོ། ། འདི་ལྟར་ནམ་མཁའི་ཆ་སྣང་བཞིན་པར་དུ་བ་མེད་པར་ངེས་པའི་ཚད་མས་ཁྱིམ་གྱི་ཕུག་ན་མེ་མེད་པའི་དོན་མི་ངེས་ཀྱང༌། མེད་པའི་དུ་བ་ལ་ནི་རྒྱུ་ནུས་པ་ཐོགས་མེད་གང་དུ་ཡང་མི་སྲིད་དོ་ཞེས་ངེས་པས་ཕུག་ན་རྒྱུ་ཡོད་པའི་སྒྲོ་འདོགས་བཀག་པས་དོན་གྱིས་བསྒྲུབ་བྱ་རྟོགས་པ་ཡིན་ནོ། ། དཔེར་ན་བྱས་པ་ཐམས་ཅད་མི་རྟག་པར་ངེས་པས་སྒྲའི་བྱས་པ་མི་རྟག་པར་ངེས་པ་དོན་གྱིས་རྟོགས་པ་བཞིན་ནོ། ། འབྲས་བུ་ལ་སོགས་པ་ལྐོག་ཏུ་གྱུར་པ་འགོག་པ་ནི་སྔར་བཤད་པའི་རྣམ་པས་མི་དམིགས་པ་ཡིན་ཡང་སྣང་བ་མི་དམིགས་པ་ནི་མ་ཡིན་ནོ་ཞེས་དོགས་པ་ལ། དེ་གསུམ་སྣང་བ་མི་དམིགས་པར་བསྡུ་བར་བཤད་པ་ནི་མེད་པ་དང་ཞེས་བྱ་བའོ། ། འདི་ལ་སློབ་དཔོན་ཆོས་མཆོག་གཞུང་སྦྱོར་བ་ནི། མེད་པ་དང་ཐ་སྙད་སྒྲུབ་པའི་མི་དམིགས་པ་འདི་ཐམས་ཅད་ལ་ཡང་དགག་པར་བྱ་བའི་དོན་དུ་གྱུར་པ་དེ་དག་དང་ཞེས་བྱ་བ་རྒྱུ་མི་དམིགས་པ་ལ་དུ་བ་དང༌། དེ་དག་དང་འགལ་བ་ཞེས་བྱ་བ་འགལ་བ་དང་དེའི་འབྲས་བུ་དམིགས་པ་ལ། གཏན་ཚིགས་མེ་དང་དུ་བ་དེ་དག་དང་འགལ་བ། གྲང་བའི་རེག་པ་དག་ནི་ཆོས་ཅན་ལྟར་རུང་བའི་བདག་ཉིད་དག་ཁོ་ནའི་ཞེས་བྱ་བ་དེ་མ་ཐག་ཏུ་བརྗོད་པ།

གཞི་མཐུན་གྱི་དྲུག་པའི་མཐའ་ཅན་ཁྱད་པར་དུ་བཀོད་པ་ནི་བསྒྲུབ་བྱ་ཡིན་པས། ལྟར་རུང་བའི་བདག་ཉིད་ཡིན་ཏེ་བསྒྲུབ་བྱར་དོན་གྱིས་བཀོད་དོ། ། འདི་ལ་གཏན་ཚིགས་ནི་དམིགས་པའི་རྒྱུ་གཞན་ཉེ་བ་སྟེ་སྣང་དུ་རུང་བ། མ་གྲུབ་དང་སྟེ་མི་དམིགས་པ་དང༌། གྲུབ་པ་སྟེ་དམིགས་པར་ཡང་རིགས་པར་བྱའོ་ཞེས་བྱ་བ་སྟེ། སྣང་བ་མི་དམིགས་དང༌། དམིགས་པའི་ཆོས་དང་ལྡན་པའི་ཕྱིར་ཞེས་བྱ་བའོ། ། མ་གྲུབ་བོ་སྙམ་ན༑ གཞན་དག་ལ་ཞེས་བྱ་སྟེ། གྲུབ་པ་དང་མ་གྲུབ་པ་གཉིས་དང་ལྡན་པ་ལས་གཞན། རྟག་ཏུ་མ་དམིགས་པའམ། དམིགས་པ་ཡིན་ན། ཞེས་གཏན་ཚིགས་ལྡོག་པ་བརྗོད་པའི་ཞེས་སོ། ། འདི་ཡང་གཞུང་ལ་མ་ཞུགས་པས་སྒྲའི་དོན་མ་ཡིན་ནོ། ། ཡང་འདི་ལ་བྲམ་ཟེ་ཆེན་པོ་ཚིག་གི་དོན་སྦྱོར་བ་ནི། མེད་པ་དང་ཐ་སྙད་སྒྲུབ་པའི་མི་དམིགས་པ་འདི་ཐམས་ཅད་ལ་ཡང༌། དམིགས་པའི་རྒྱུ་གཞན་ཉེ་བར་མ་གྲུབ་པ་སྟེ། མ་དམིགས་པར་རིག་པར་བྱའོ། ། ཡུལ་གང་མ་དམིགས་སྙམ་ན། དེ་དག་ཅེས་སྨོས་ཏེ། དུ་བ་ལ་སོགས་པའི་དགག་བྱ་དེ་དག་གོ ། ཅི་ལྟ་བུར་གྱུར་པ་དག་སྙམ་ན། དགག་བྱ་དེ་ཉིད་ཁྱད་པར་དུ་བྱེད་པ་ནི། ལྟར་རུང་བའི་བདག་ཉིད་དག་ཁོ་ནའི་ཞེས་འོག་མ་དང་གཞི་མཐུན་གྱི་དྲུག་པས་སྔ་མ་ལྟར་ཁྱ་པར་བཀོད་དེ། ལྟར་རུང་བའི་བདག་ཉིད་དག་ཁོ་ནའི་དགག་བྱ་དེ་དག་དམིགས་པའི་རྒྱུ་གཞན་ཉེ་བ་ལས་མ་གྲུབ་པར་རིག་པར་བྱའོ་ཞེས་བྱའོ། ། དེས་ན་མེ་མེད་པ་ལ་སོགས་པའི་གཏན་ཚིགས། སྣང་བ་མི་དམིགས་པར་གྲུབ་པ་ཡིན་ནོ་ཞེས་བརྗོད་པ་ནི། དེ་དག་དང་འགལ་བ་དག་སྒྲུབ་པར་ཡང་རིག་པར་བྱའོ་ཞེས་བྱ་བའོ། ། ཡང་གི་སྒྲ་ནི་ཕན་ཚུན་སྡུད་པའོ། ། གལ་ཏེ་ལྟར་རུང་བ་མ་གྲུབ་པ་ཡིན་ན་སྣང་བ་མི་དམིགས་པར་འདུ་ལ། དེ་ལྟ་ན་ཡང་གཏན་ཚིགས་གྲུབ་པར་ཡང་རིགས་པར་བྱ་བ་དམིགས་པར་འདུ་ལ། དེ་ལྟ་ན་ཡང་གཏན་ཚིགས་གྲུབ་པ་ཡང་རིགས་པར་བྱ་བ་བདེན་པ་ཞིག་ན་ལྟར་རུང་བ་ཉིད་ཅི་སྟེ་ཞེ་ན། གཞན་དག་ལ་ནི་ཞེས་བྱ་བ་སྟེ་ལྟར་རུང་བ་བདག་ཉིད་མ་ཡིན་པ་ལ་ནིའོ།

། མེད་པ་མི་འགྲུབ་པ་ནི་མེ་ཡོད་པ་ན་གྲང་བ་མེད་པ་མི་འགྲུབ་པའོ། ། དེས་ན་མེ་གྲང་བ་དང་འགལ་བར་ཡང་མི་འགྲུབ་པས་འགལ་བ་དག་མི་འགྲུབ་བོ། ། ཞེས་སྨོས་སོ་ཞེའོ། ། འདི་ཡང་རྣམ་པ་ཐམས་ཅད་དུ་སྒྲའི་དོན་མ་ཡིན་ནོ། ། འདི་ལྟར་ཡིན་ཏེ། མེད་པ་དང་ཐ་སྙད་སྒྲུབ་པའི་མི་དམིགས་པ་འདི་ཐམས་ཅད་ལ་ཡང་རྒྱུ་ལ་སོགས་པ་དེ་དག་དང༌། མེ་ལ་སོགས་པ་དགག་བྱ་དེ་དག་དང་འགལ་བ་དག་རིམ་པ་བཞིན་རྒྱུ་ལ་སོགས་པ་དམིགས་པའི་རྒྱུ་གཞན་ཉེ་བར་མ་གྲུབ་པ་སྟེ་མེད་པ་དང༌། དེ་དག་དང་འགལ་བ་ལ་སོགས་པ་གྲུབ་པ་སྟེ། ཡོད་པ་དག་ནི་དགག་བྱ་ལྟར་རུང་བའི་བདག་ཉིད་དག་ཁོ་ནའོ་ཞེས་བྱ་བ། གཞི་ཐ་དད་པའི་འབྲེལ་བ་ཅན་གྱི་དྲུག་པས་ནི། དེ་ལྟ་བུའི་དགག་བྱ་ལ་ལྟོས་པའི་རྒྱུ་དང༌། འགལ་བ། མེད་པ་དང༌། ཡོད་པར་རིགས་པར་བྱའོ། ། ཅིའི་ཕྱིར་ཞེ་ན། གཞན་དག་ལ་ནི་ཞེས་བྱ་བ་དགག་བྱ་ལྟར་རུང་བའི་རྒྱུ་དང་འགལ་ཟླ་གྲུབ་པ་དང༌། མ་གྲུབ་པར་ཁས་མི་ལེན་ཏེ། ལྟར་མི་རུང་བ་ཡིན་ནའོ། ། ལྷག་མ་ནི་སླའོ། ། བསྡུས་པའི་དོན་ནི་དེ་ལྟར་དངོས་སུ་ངོ་ཤེས་ཀྱི་བློ་ལ་མ་ལྟོས་པར་རྟོགས་པར་བྱ་བའི་སྣང་བ་མི་དམིགས་པ་མེད་པས།

 རང་གི་སྒྲས་བརྗོད་པའི་སྣང་བ་མི་དམིགས་པ་ལས་ཐ་དད་ཀྱང༌། སྔོན་མཐོང་བ་ལ་ལྟོས་པའི་ངོ་ཤེས་ཀྱིས་སྔོན་མཐོང་བ་དང་རང་བཞིན་མཚུངས་པར་ངེས་པར་བྱ་བའི་སྣང་བ་མི་དམིགས་པ་ཡོད་པས། སྣང་བ་མི་དམིགས་པར་མ་འདུས་པ་ཡང་མ་ཡིན་ནོ་ཞེས་བྱ་བའོ། ། དེས་ན་ཁ་ཅིག་ན་རེ། སྦྱོར་བ་བཅུ་གཅིག་ལས་ལྷག་མ་དང་པོར་འདུས་ན་གཅིག་གམ་ཡང་ན་བཅུར་དབྱེ་བ་འཐད་ཀྱི། བཅུ་གཅིག་ཏུ་ནི་མི་འཐད་དེ། ཁྱད་པར་གྱི་ནང་དུ་སྤྱི་བགྲང་བར་མི་རིགས་སོ། ། འོན་ཏེ་བཅུ་གཅིག་ཐ་དད་ན་ཕན་ཚུན་འདུ་བ་མེད་དོ་ཞེས་ཟེར་བའི་ལན་ཡང་བཏབ་སྟེ། འདི་དག་སྒྲ་ཐ་དད་པས་སྦྱོར་བ་བཅུ་གཅིག་ཕན་ཚུན་མི་འདུ་ལ། དོན་གཅིག་པས་ཐམས་ཅད་སྣང་བ་མི་དམིགས་པར་འདུའོ་ཞེས་ཁ་ཅིག་འཆད་པ་ཡང་རིགས་པར་བལྟའོ། ། གང་ཡང་ཤེས་པར་བྱེད་པ་མེད་པའི་ཕྱིར་ཞེས་བྱ་བ་ལ་དོན་ཀྱི་ངོ་བོ་དང་རང་བཞིན་གྱི་ཁྱད་པར་ལ་སྐུར་བ་འདེབས་པའི་འཁྲུལ་བ་ཉིད་དཔེ་དང་བཅས་ཏེ་བརྗོད་པ་ནི། དབང་པོ་ལས་འདས་པའི་དོན་ནམ་ནས་ལྟ་བུའོ་ཞེས་བྱ་བའི་བར་རོ། ། འཁྲུལ་བའི་རྒྱུ་མཚན་བརྗོད་པ་ནི། ཤེས་པར་བྱེད་པའི་རྒྱུ་མཚན་མེད་པའི་ཕྱིར་ཞེས་བྱ་བའོ། ། འཁྲུལ་བ་ལ་གནོད་བྱེད་བརྗོད་པ་ནི་མངོན་སུམ་གྱི་དོན་ལ་ཡང་ཞེས་བྱ་བ་ལ་སོགས་པའོ། ། དེ་ཉིད་གསལ་བར་བཤད་པ་ནི་རྒྱུ་ལས་ཞེས་བྱ་བ་ལ་སོགས་པའོ།། མངོན་སུམ་དུ་གྱུར་པའི་དོན་ལ་འབྲས་བུ་དེ་མ་ཐག་པ་མེད་པ་ནི་རང་གི་ངོ་བོ་དང་ཁྱད་པར་མ་ཤེས་པས་མེད་པར་ངེས་པ་ལ་གནོད་པ་ཡིན་ཏེ། རང་གི་ངོ་བོ་སྲིད་ཀྱང་འབྲས་བུ་མེད་པས་དཔག་པར་མི་ནུས་པ་དང༌། རང་བཞིན་ཁྱད་པར་ཡང་ནུས་པའི་མཚན་ཉིད་ཡིན་པས་འབྲས་བུ་ད་ལྟ་མེད་པ་ཡང་ཡོད་པར་སྲིད་པའི་ཕྱིར་རོ། ། འདི་ལ་དབང་པོ་ལས་འདས་པ་ནས་ལྟ་བུའི་བར་གྱིས་ནི་འཁྲུལ་བ་སྔ་མ་བཞིན་བརྗོད་ལ། འཁྲུལ་བ་གཉིས་ཀའི་རྒྱུ་ཐུན་མོང་དུ་བརྗོད་པ་ནི་ཤེས་པར་བྱེད་པ་མེད་པའི་ཕྱིར་ཞེས་བྱ་བ་ཡིན་ལ། མངོན་སུམ་གྱི་དོན་ལ་ཡང་ནས་ལོག་པ་ཡིན་ནོའི་བར་གྱིས་ནི་རང་བཞིན་གྱི་ཁྱད་པར་ལ་འཁྲུལ་བའི་རྒྱུ་བྱེ་བྲག་ཏུ་བརྗོད་དོ།

། དེས་ན་འཁྲུལ་བ་ལ་གནོད་བྱེད་བརྗོད་པ་ནི། རྒྱུ་ལས་ཞེས་བྱ་བ་ལ་སོགས་པ་ཡིན་ནོ་ཞེས་སློབ་དཔོན་ཆོས་མཆོག་འཆད་པ་ནི། གཞུང་ལ་ཞུགས་པར་མི་སྣང་ལ། འཐད་པ་ཡང་མ་ཡིན་ཏེ། འབྲས་བུ་དེ་མ་ཐག་པ་མེད་པ་ཞེས་བྱ་བ་དང༌། རྒྱུ་ལས་འབྲས་བུ་ཆད་པ་ཞེས་བྱ་བ་ལ་སོགས་པ་དོན་གཅིག་ཉིད་ཡིན་པས་འཁྲུལ་བའི་རྒྱུ་དང་གནོད་བྱེད་གཉིས་སུ་འགལ་བའི་ཕྱིར་རོ། ། རྟོག་པ་སྔོན་དུ་གཏོང་བ་ལུང་ངམ་ལུང་མ་ཡིན་པ་འཚོལ་བ་ཐམས་ཅད་ནི་འཇུག་པར་འདོད་པས་ཡིན་གྱི་ཞེན་པས་ནི་མ་ཡིན་ནོ། །ཞེས་བྱ་བ་ལ་སོགས་པའི་དོན་ནི་ལུང་ནི་འཇུག་པའི་ཡན་ལག་ཏུ་ཡོངས་སུ་འཛིན་པ་ཡིན་ནོ། ཁྱད་པར་ཅན་གྱི་ངག་དེ་འདྲ་བ་ནི་འཇུག་པའི་ཡན་ལག་མ་ཡིན་ཏེ། ཁྱད་པར་མ་ངེས་པའི་ཕྱིར་རོ་ཞེས་བྱ་བའོ། ། འདི་ལ་གལ་ཏེ། དངོས་པོ་ལ་ཡིད་ཆེས་པའི་ངག་ཡིན་པ་ཉིད་ཀྱིས་འཇུག་པའི་ཡན་ལག་མ་ཡིན་ནམ། ཁྱད་པར་ངེས་ཅི་དགོས། གལ་ཏེ་མི་སླུ་བའི་ཁྱད་པར་མ་ངེས་པས་འཇུག་པའི་ཡན་ལག་མ་ཡིན་པས་ངེས་པ་ཉིད་ལས་འཇུག་ན། འོ་ན་གཞན་ལས་ངེས་པར་བྱ་བའི་ཚད་མ་མཐའ་དག་ཀྱང་འཇུག་པའི་ཡན་ལག་མ་ཡིན་པར་འགྱུར་རོ་ཞེས་རྒོལ་ན། ལན་འདི་ཡིན་ཏེ། སྒྲ་ནི་རང་ཉིད་དོན་གཅོད་པའི་ཚད་མ་ནི་མ་ཡིན་ཏེ། འོན་ཀྱང་རྟགས་ལྟར་རྣམ་པར་གཅོད་པའི་ཚད་མའི་རྐྱེན་ཡིན་ནོ། ། དེས་ན་རང་གི་ངོ་བོ་དང་དོན་འབྲེལ་བ་མ་ངེས་པར་དོན་ལ་ངེས་པར་བྱེད་པའི་བློ་སྐྱེད་མི་ནུས་ཏེ། རྟགས་ལྟར་སྣང་བ་བཞིན་ནོ། ། དོན་ལ་ངེས་པའི་བློ་མ་སྐྱེས་ན་ཡང་སྒྲ་ལས་བྱུང་བའི་ཤེས་པ་ཐེ་ཚོམ་གྱི་རང་བཞིན་དུ་འགྱུར་བས་ཅི་ལྟར་དོན་ལ་མི་སླུ་བའི་ཚད་མར་འགྱུར། འགྱུར་ན་ནི་རང་གི་ངོ་བོ་དང་འབྲེལ་བ་གཏན་ལ་མ་ཕབ་པའི་རྟགས་ལས་སྐྱེས་པའི་བློ་ཡང་དེར་ཐལ་ལོ། ། འོ་ན་མངོན་སུམ་ཡང་དོན་བདེན་པར་ངེས་པར་མ་བྱས་པ་ཅི་ལྟར་ཚད་མ་ཡིན་ཞེ་ན། སྣང་བའི་སྒོ་ནས་དོན་འཛིན་པ་ལ་ངེས་པས་ཅི་བྱ། ངེས་པའི་སྒོ་ནས་འཛིན་པས་དོན་གཅིག་ཏུ་མ་ངེས་ན་ནི་གང་ཡང་ཡོངས་སུ་མ་བཅད་པར་ཐལ་ཏེ་གང་ཡང་རྣམ་པར་མ་བཅད་པས་སོ།

། དེས་ན་མངོན་སུམ་ནི་ངེས་པའི་རང་བཞིན་གྱི་དོན་སྣང་བ་དང་སྣང་བའི་བྱེད་པ་ཡང་ཞེན་པ་ལ་བསྟན་པ་དེ་ཙམ་གྱིས་མི་སླུ་བར་གྲུབ་ཀྱི། རྣམ་པར་རྟོག་པ་ནི་སོ་སོར་ངེས་པའི་དོན་ངེས་པར་བྱེད་པ་ཁོ་ནས་ཚད་མར་འགྲུབ་ལ། དེ་ལྟ་མ་ཡིན་ན་ནི་ཚད་མ་མ་ཡིན་པ་ཉིད་དོ། ། དེས་ན་འདི་མངོན་སུམ་གྱི་སྒོ་ནས་བརྩད་པ་ནི་མི་འདྲའི། རྗེས་དཔག་གི་སྒོ་ནས་ནི་འདྲ་བ་ཉིད་པས་སྐྱོན་མེད་དོ། ། རྒོལ་བ་འདི་ལ་སློབ་དཔོན་ཆོས་མཆོག་གིས་མངོན་སུམ་གྱི་མི་སླུ་བ་མ་ངེས་པས། མི་འཇུག་ན་ནི་འཇུག་པ་ཆད་པར་ཐལ་བས་ཡོན་ཏན་མ་ངེས་ཀྱང་འཇུག་པའི་རྒྱུ་ཡིན་ནོ།། ཤིན་ཏུ་ལྐོག་ཏུ་གྱུར་པ་བརྗོད་པའི་སྒྲ་ལ་ནི་ཡོན་ཏན་ངེས་པར་མི་འཇུག་ཀྱང་འཇུག་པ་ཆད་པར་མི་ཐལ་བས་ཡོན་ཏན་ངེས་པ་ཁོ་ན་འཇུག་པའི་རྒྱུ་ཡིན་ནོ་ཞེས་ལན་བཏབ་པ་ནི་རྟོག་གེ་བའི་ཚིག་ཏུ་མི་སྣང་ངོ༌།། དེ་ལྟར་སྣང་བ་མི་དམིགས་པ་དང༌། མི་སྣང་བ་མི་དམིགས་པ་བཤད་ནས་ད་ནི་དེ་གཉིས་ཀྱི་འབྲས་བུ་སྟོན་ཏོ། ། འདི་ལ་གསུམ་སྟེ། མི་སྣང་བ་མི་དམིགས་པས་འབྲས་བུ་དང༌། སྣང་བ་མི་དམིགས་པའི་འབྲས་བུ་དང༌། འབྲས་བུ་དང་པོ་སྣང་བ་མི་དམིགས་པས་ཀྱང་དོན་གྱིས་གྲུབ་པར་བསྟན་པའོ། ། དེ་ལ་དང་པོ་ནི། འཇུག་པ་བློ་སྔོན་ཅན་ཉིད་ཕྱིར། །དེ་ནི་མི་འཇུག་འབྲས་ཅན་འདོད། ། ཅེས་བྱའོ། ། དེ་ལ་ཡང་བསྒྲུབ་བྱའི་རང་བཞིན་དང༌། གཏན་ཚིགས་ཀྱི་རང་བཞིན་དང༌། གཏན་ཚིགས་ངེས་པར་བྱེད་པའི་ཚད་མ་གསུམ་གྱིས་རྟོགས་པར་བྱའོ། ། བསྒྲུབ་བྱ་ནི། དེ་ནི་མི་འཇུག་འབྲས་ཅན་འདོད། ། ཅེས་བྱ་བས་བསྟན་ཏེ། འབྲས་བུའི་རྟགས་ལས་བྱུང་བའི་བློ་རྗེས་སུ་དཔག་པ་ཡིན་ནོ། ། དེ་ཡང་མི་འཇུག་འབྲས་ཅན་ཞེས་བྱ་བ་འཇུག་པ་བཀག་པར་ངེས་པའི་འབྲས་བུ་ཅན་དུ་བརྗོད་པས་བསྟན་ཏོ། ། དེའི་ཡུལ་ཡང་བསྒྲུབ་བྱ་ཉིད་ཡིན་པས་འཇུག་པ་མེད་པ་བསྒྲུབ་བྱའི་ཆོས་སུ་བསྟན་པ་ཁོ་ནའོ། ། ཆོས་ཅན་གང་ལ་འཇུག་པ་བཀག་པའི་ཆོས་བསྒྲུབ་པར་བྱ་ཞེ་ན།

དོན་གྱིས་ན་བསྐལ་བའི་དོན་གང་ལ་མངོན་སུམ་དང་རྗེས་སུ་དཔག་པ་མེད་པར་དེ་ལ་ཡིན་པར་རྟོགས་པར་བྱ་སྟེ། གཏན་ཚིགས་དམིགས་པར་བྱ་བ་མེད་པ་དེའི་ཆོས་ཡིན་པའི་ཕྱིར་དང༌། དགག་བྱ་ཡོད་པའི་ཐ་སྙད་དེ་དང་འབྲེལ་བར་ཐེ་ཚོམ་ཟ་བའི་ཕྱིར་རོ། ། དེའི་ཕྱིར་ཚད་མ་རྣམ་འབྲེལ་ལས་ཀྱང༌། མེད་ལ་མི་འཇུག་འབྲས་བུ་ཅན་ཞེས་གསུངས་ཏེ། འཇུག་པ་བཀག་པ་ཉིད་ནི་མེད་པ་དང་འདྲ་བར་ཐ་སྙད་ཀྱི་ཡུལ་མ་ཡིན་པར་འདོད་པ་བསྐལ་བའི་དོན་དེ་ཉིད་བཀག་པར་བསྟན་ཏོ། ། འཇུག་པ་བཀག་པ་ཡང་མི་སླུ་བའི་འཇུག་པ་ཡུལ་དུ་རུང་བ་ཉིད་བཀག་པ་ལ་འདོད་ཀྱི་འཇུག་པ་ཅི་འདྲ་བ་བཀག་པ་ནི་བསྒྲུབ་བྱ་མ་ཡིན་ནོ། ། གལ་ཏེ་ཡོད་པར་དམིགས་པའི་ས་ཕྱོགས་ཉིད་ཆོས་ཅན་དུ་བྱས་ཏེ། བསྐལ་བའི་དོན་དོན་དུ་གཉེར་བའི་འཇུག་པ་མི་སླུ་བ་ཅན་གྱི་ཡུལ་དུ་རུང་བ་མ་ཡིན་ཏེ། བསྐལ་བའི་དོན་དང་ལྡན་པར་དམིགས་པའི་ཕྱིར་རོ་ཞེས་ཅི་སྟེ་མི་སྒྲུབ་ཅེ་ན། གང་ཞིག་འཁྲུལ་བ་མེད་པ་དེའི་སྒོ་ནས་ཐ་སྙད་དུ་བྱེ་ན་ཆེར་མཛེས་སོ། ། དེས་ན་ཡོད་པ་དེ་འདྲ་བ་ནི་ཐ་སྙད་དགག་པའི་འབྲས་བུ་ཅན་གྱི་གཏན་ཚིགས་ཀྱི་གཞིར་མ་ངེས་ཏེ། ཕྱོགས་ལ་སོགས་པ་འགའ་ཡང་མི་དམིགས་པར་བསྐལ་བའི་དོན་རྟོག་པས་ཡུལ་སུ་བྱས་པ་ལ་ཐ་སྙད་སུ་རུང་བའི་ཉེ་བར་ལེན་པ་འགོག་པ་སྲིད་པའི་ཕྱིར་རོ། ། དེའི་ཚེ་གཏན་ཚིགས་ཅི་ལྟར་ངེས་ཞེ་ན། རང་རིག་པའི་ཤེས་པའི་ངོ་བོ་མྱོང་བ་ལས་ཏེ། དེ་མ་ཐག་ཏུ་འཆད་པ་བཞིན་ནོ། ། འོ་ན་དེ་ཉིད་ལ་ཡོད་པའི་ཐ་སྙད་དུ་བྱེད་པའི་ཆོས་འགོག་པ་ན། འཛིན་པའི་རྣམ་པ་ཅན་དུ་བྱས་ཏེ། དམིགས་པར་བྱེད་པ་ཉིད་བཀག་པ་རྟགས་སུ་བྱས་ན། ཡོད་པའི་ཆོས་སུ་འགྱུར་རོ་ཞེ་ན། ཕྱི་རོལ་ལ་འཇུག་པའི་ཚད་མ་ལ་དེ་མ་ངེས་པས་ན་མི་རུང་ངོ༌། ། ཐ་སྙད་ནི་འདིར་མི་འཁྲུལ་བའི་ཆོས་ཅན་གྱིས་བྱེད་ལ། དེ་ནི་འཁྲུལ་བའི་ཕྱིར་རོ། ། མེད་པ་ནི་འཛིན་པ་དང་གཟུང་བ་མཐའ་དག་ཀྱང་ཡིན་ཏེ། དགག་བྱའི་དོན་དངོས་པོར་རུང་བའི་མཚན་ཉིད་དམ།

དེའི་རྟེན་ཅན་གྱི་ཤེས་པ་འཇུག་པ་ནི་དམིགས་པ་ཡིན་ལ། དེ་བཀག་པ་ནི་འཛིན་པའི་རྣམ་པ་ལ་ཡོད་པས་སོ། ། དེས་ན་མེད་པའི་དོན་ཆོས་ཅན་དུ་ངེས་ལ། དེ་ཐ་སྙད་དུ་ཡང་བྱ་བ་ཡིན་པས། མེད་ལ་མི་འཇུག་འབྲས་བུ་ཅན་ཞེས་རྣམ་འགྲེལ་དུ་བརྗོད་དོ། ། འདིར་ནི་དོན་གྱིས་གོ་བར་བསམས་ནས་གཞི་དངོས་སུ་མ་བརྗོད་ཀྱང་བརྗོད་ན་ནི་བཤད་མ་ཐག་པ་ལྟར་རིགས་སོ། ། འོ་ན་སྣང་བ་མི་དམིགས་པ་ལ་ཡང་མེད་པའི་ཐ་སྙད་མེད་པ་ཁོ་ན་ལ་སྒྲུབ་པར་འགྱུར་རོ། ། དེས་ན་དེར་ཡང་འདི་ལྟར་ཅི་སྟེ་མི་བསྙད་ཅེ་ན། བསྙད་པ་ཁོ་ན་སྟེ། ལ་ལ་མེ་ཤེས་འབྲས་བུ་ཅན་ཞེས་བྱ་བར་ཡང་མེད་པ་ཞེས་བྱ་བ་རྗེས་སུ་འཇུག་པའི་ཕྱིར་རོ། ། རྣམ་ངེས་འདིར་དངོས་སུ་མ་བརྗོད་ཀྱང༌། མེད་པར་ངེས་པའི་འབྲས་བུ་ཅན། མི་དམིགས་ཞེས་བྱ་བ་ལ་ཡང་མེད་པའི་གཞི་ལ་མེད་པར་ངེས་པའི་འབྲས་བུ་ཅན་ཞེས་དོན་གྱིས་བལྟའོ། ། ཡང་ན་ཡོད་པའི་ཐ་སྙད་འགོག་པས་ནི་སྣང་བ་མི་དམིགས་པ་ལ་ཡང་ཁྱབ་པས། དེའི་གཞི་ནི་སྣང་བ་མི་དམིགས་པ་ལ་ཡང་ཁྱབ་པར་ངེས་པ་ཡིན་ནོ། ། རྣམ་པ་གཅིག་ཏུ་ན་སྣང་བ་མི་དམིགས་པ་ལ་ནི་དོན་དེ། སྣང་དུ་རུང་བ་ཉིད་དུ་ངེས་པར་བྱ་བའི་དོན་དུ་ཕྱི་རོལ་གྱིས་ཕྱོགས་ལ་སོགས་པ་དམིགས་པ་ལྟོས་པས་ཡོད་པ་ཉིད་འཁྲུལ་བ་མེད་པས་ཆོས་ཅན་ཡིན་ནོ། ། དེས་ན་མེད་པ་གཞིར་བྱ་བ་ལ་མི་ལྟོས་སོ། ། དེའི་ཚེ་ཕྱིའི་དོན་འགའ་ཡང་མ་དམིགས་པར་ནི་ཕྱི་རོལ་ལ་སྣང་བ་མི་དམིགས་པ་མི་འཇུག་ལ། ཕྱི་རོལ་སྣང་བ་ལ་ལྟོས་ན་ཡང་ཤེས་པ་གཅིག་ལ་འདྲེ་བ། དགག་པ་ལ་ཉེ་བར་མཁོ་བ་དེ་ཉིད་ཆོས་ཅན་དུ་བྱེད་པས་མེད་པ་གཞིར་བྱ་བ་ཅི་ལྟོས། མི་སྣང་བ་མི་དམིགས་པ་ལ་ནི་མེད་པ་གཞི་བྱ་བ་ལ་མ་བརྟེན་ན། ཕྱིའི་ཡུལ་ཅན་གྱི་གཏན་ཚིགས་རེས་འགའ་མི་འཇུག་པར་ཐལ་བས། དེ་གཞིར་བྱ་བ་ལ་ལྟོས་པ་དང༌། དེ་ཁོ་ནས་གྲུབ་པས་གཞི་གཞན་ལ་ལྟོས་པ་མེད་པའི་ཕྱིར་མེད་པ་གཞིར་བསྟན་ཏོ། ། གཉིས་པ་གཏན་ཚིགས་ཀྱི་ངོ་བོ་ཡང༌། འཇུག་པ་བློ་ཅན་སྔོན་ཉིད་ཕྱིར།

། ཞེས་བྱ་བས་ཁྱབ་པ་བསྟན་ནས། དེ་ནི་ཞེས་བྱ་བ་ཉེ་བར་གཏོད་པ་བརྗོད་པས་བསྟན་པ་ཡིན་ནོ། ། དེ་ལྟར་ཡང༌། གང་དུ་ལྔ་པས་བསྒྲུབ་བྱ་ཡི། ། མི་མཐུན་ཕྱོགས་ལ་མི་འཁྲུལ་བ། ། བརྗོད་པ་དེ་ནི་དཔེ་ཡིན་ཏེ། ། གཏན་ཚིགས་ཉེར་གཏོད་བདག་ཉིད་ལས། ། ཞེས་གསུང་ངོ། ། དེ་ནི་ཞེས་བྱ་བ་ནི་ཚད་མ་མཐའ་དག་བསྐལ་བའི་དོན་ལ་ལྡོག་པ་དེའོ། ། དེས་ན་མི་སྣང་བ་མི་དམིགས་པའི་གཏན་ཚིགས་ཀྱི་ངོ་བོ་ནི་ཡུལ་དེ་ལ་ཚད་མ་མཐའ་དག་ལོག་པ་ཡིན་གྱི། སྣང་བ་མི་དམིགས་པ་ལྟར་ཚད་མ་གཅིག་ལོག་པ་ཙམ་ནི་མ་ཡིན་ཏེ། འདིར་ཚད་མ་གཅིག་ལོག་ཀྱང་གཉིས་པ་འཇུག་པར་མི་འགལ་བ་འཁྲུལ་བར་ཐལ་བའི་ཕྱིར་རོ། ། སྣང་བ་མི་དམིགས་པར་ནི་མངོན་སུམ་འབའ་ཞིག་ལྡོག་ན། དོན་ཡོད་པ་མི་སྲིད་པས་དེའི་ཡུལ་ཅན་གྱི་ཚད་མ་གཞན་ཡང་མི་ལྡོག་མི་སྲིད་དོ། ། དེས་ན་ཐམས་ཅད་ལྡོག་པ་དོན་མེད་དོ། ། གསུམ་པ་གཏན་ཚིགས་ངེས་པར་བྱེད་པའི་ཚད་མ་ནི། གལ་ཏེ་ཡུལ་དེ་ལ་ཚད་མ་ལོག་པ་ཉིད་ཅི་ལྟར་ངེས། དམིགས་པ་གཅིག་མྱོང་བས་ནི་མ་ཡིན་ཏེ། དེ་དག་བདག་ཉིད་སོ་སོར་ངེས་པ་གྲུབ་པས་དེའི་བདག་ཉིད་དུ་གྱུར་པའི་ཚད་མ་གཞན་མེད་པར་ངེས་ཀྱང༌། རང་བཞིན་ཐ་དད་པའི་བློ་གཞན་ཇི་ལྟར་འགོགའགོག་ན་ནི་རྣ་བའི་རྣམ་པར་ཤེས་པ་གཅིག་མྱོང་བས་ཤེས་པ་གཞན་མཐའ་དག་མེད་པར་ཡང་ཐལ་ལོ། ། སྣང་བ་མི་དམིགས་པ་ནི་དགག་བྱ་ཡོད་ན། སྣང་བཞིན་དེ་དང་ཤེས་པ་གཅིག་ལ་འདྲེ་བར་ངེས་པས། དེ་མྱོང་བ་ན། གཞན་གྱི་བདག་ཉིད་ཡིན་པ་རྣམ་པར་བཅད་པས། དགག་བྱའི་ཡུལ་ཅན་གྱི་ཤེས་པ་མེད་པར་ངེས་ཏེ། རང་བཞིན་གཞན་དུ་གྱུར་པའི་བློ་མེད་པར་ངེས་པ་ལ་མི་ལྟོས་པའི་ཕྱིར་རོ། ། ཚད་མ་གཞན་འགོག་པ་ན་ནི་དེ་ལྟར་མི་རིགས་པས་ཚད་མ་མཐའ་དག་ལྡོག་པ་ཇི་ལྟར་ངེས་ཞེ་ན། འདི་ལ་ཤེས་པ་དེའི་བདག་ཉིད་འགོག་པའི་རིགས་པ་དང༌། ཤེས་བྱ་བུམ་པ་འགོག་པའི་རིགས་པ་མཚུངས་པའི་ཕྱིར་རོ་ཞེས། སྔར་ལན་དང་བརྒལ་བ་བཤད་ཟིན་པས་ཡང་མི་བརྗོད་དོ། ། མི་དམིགས་པའི་ཁྱད་པར་གྱི་མཚན་ཉིད་བཤད་ཟིན་ཏོ།

། ཉ༢ རང་བཞིན་གྱྀ་གཏན་ཚིགས་བཤད་པ། རང་བཞིན་གྱི་གཏན་ཚིགས་ལ་ཚིགས་སུ་བཅད་པ་ཕྱེད་དང་པོས་ནི་མཚན་ཉིད་བརྗོད་དོ། ། དེའི་འོག་ཏུ་ཕྱེད་ཀྱིས་རབ་ཏུ་དབྱེ་བའོ། ། དེའི་འོག་ཏུ་རང་བཞིན་དེ་ལ་ཡང་ནས་བརྗོད་པར་བྱའོ་ཞེས་བྱ་བའི་འགྲེལ་པ་ཉིད་ཀྱི་སྤྲོས་པས་ནི་གོ་བྱེད་ཀྱི་ནུས་པ་བརྗོད་དོ། ། དེ་མན་ཆད་ཀྱིས་ནི་ནུས་པའི་ཚད་མ་དེ་ཉིད་སྒྲུབ་པའོ། ། རབ་ཏུ་དབྱེ་བ་ལ་བྱས་པ་ཁྱད་པར་ལ་ལྟོས་པ་ལྟར་ཡོད་པའང་ཡིན་ཏེ། བྱས་པ་རྒྱུ་ཁྱད་པར་དུ་འཕངས་པ་ལྟར་ཡོད་པས་འབྲས་བུ་ཁྱད་པར་དུ་འཕེན་ཏེ། ཡོད་པ་ནི་དོན་བྱེད་ནུས་པ་ལ་བརྗོད་པའི་ཕྱིར་རོ་ཞེ་ན། མ་ཡིན་ཏེ་བྱས་པའི་སྒྲས་ནི་བྱེད་པ་པོ་ལ་ལྟོས་པའི་ཆོས་ཉིད་བརྗོད་བྱར་བྱས་ལ། ཡོད་པས་ནི་འབྲས་བུ་ལ་ལྟོས་པའི་ནུས་པ་བརྗོད་བྱར་མ་བྱས་ཏེ། དེའི་མཚན་ཉིད་ཅན་སྒྲོ་མ་བཏགས་པར་གནས་པའི་རང་བཞིན་ཙམ་བརྗོད་པའི་ཕྱིར་རོ། ། མཚན་ཉིད་དང་མཚོན་བྱ་ཕན་ཚུན་མི་འཁྲུལ་ཡང་བློའི་ཡུལ་དུ་ཆོས་ཐ་དད་པ་ཉིད་དེ། དོན་དང་འདྲ་བ་དང་དོན་རྟོགས་པ་ཉིད་བཞིན་ནོ། ། དེས་ན་དོན་རྟོགས་པར་བྱེད་པའི་ཆོས་བརྗོད་ཀྱང་འདྲ་བས་ནི་མ་ཡིན་པ་བཞིན་ནོ། ། མཚན་ཉིད་དང་མཚོན་བྱ་ཡང་བརྗོད་བྱ་ཐ་དད་པས་མཚན་ཉིད་བརྗོད་པ་ཁྱད་པར་ལ་ལྟོས་པ་ཡིན་ཡང༌། མཚོན་བྱ་བརྗོད་པ་ནི་དག་པ་བརྗོད་པ་ཡིན་པས་མི་འགལ་ལོ། ། སྒྲོ་མ་བཏགས་པར་ངོ་བོ་ཉིད་གནས་པར་བརྗོད་པར་བྱ་བ་ནི། ནུས་པ་ལ་ལྟོས་ནས་བཞག་པས། མཚན་ཉིད་དང་མཚོན་བྱ་ཡང་ཡིན་ནོ། ། རྗེས་སུ་འགྲོ་བ་ཡང་དོན་གྱིས་གོ་བས་འགྲུབ་སྟེ་ཞེས་བྱ་བ། རྗེས་སུ་འགྲོ་ལྡོག་གི་སྦྱོར་བར་ཕན་ཚུན་གོ་བར་བརྗོད་མ་ཐག་པ་ཉིད། ཟློས་པར་མི་ཐལ་ལམ། མི་ཐལ་ཡང་རྗེས་འགྲོའི་སྦྱོར་བ་ལ་ཡང་ལྡོག་པ་ཡང་དོན་གྱིས་གོ་བར་གྲུབ་སྟེ་ཞེས་བྱ་བ་ལ་སོགས་པ་ཅི་སྟེ་མི་བརྗོད་ཅེ་ན། ཁ་ཅིག་ན་རེ། རང་བཞིན་གྱི་གཏན་ཚིགས་ནི་བསྒྲུབ་བྱ་སྒྲུབ་པའི་དོན་ལ་གོ་བར་བྱེད་པ་ཡིན་པས།

ལྡོག་པའི་སྦྱོར་བར་བསྒྲུབ་བྱ་ལྡོག་པ་ལ་གཏན་ཚིགས་ལྡོག་པས་ཁྱབ་པར་བསྟན་ནས། ཁྱབ་བྱེད་རྟགས་ལྡོག་པ་བཀག་པས་ཁྱབ་བྱ་བསྒྲུབ་བྱ་ལྡོག་པ་སྒྲུབ་ན་དགག་པ་གོ་བར་བྱེད་པར་ཐལ་ལོ་ཞེས་དོགས་པ་དགག་པའི་ཕྱིར་འདི་སྨོས་ཏེ། ལྡོག་པ་བརྗོད་པས་འབྲེལ་བའི་བདག་ཉིད་དུ་གྱུར་པའི་རྗེས་འགྲོ་སྒྲུབ་པའི་ཚུལ་དུ་ངེས་ནས་དེའི་སྟོབས་ཀྱིས་བསྒྲུབ་བྱ་གོ་བ་ནི། དགག་པའི་ཡུལ་ཅན་དུ་མི་ཐལ་ལོ་ཞེས་བསྟན་པས་སོ། ། སྦྱོར་བ་སྔ་མ་ལ་དོགས་པ་འདི་མེད་པས་བརྗོད་མི་དགོས་སོ་ཞེས་ཟེར་རོ། ། འདི་ནི་མ་ཡིན་ཏེ། དགག་པ་བཀག་པ་ནི་བསྒྲུབ་ཉིད་ཡིན་པས་སྒྲུབ་པའི་གཏན་ཚིགས་སུ་གྲུབ་པས། རྩོད་པའི་གོ་སྐབས་མེད་པའི་ཕྱིར་རོ། ། དེས་ན་སྦྱོར་བ་ཕན་ཚུན་གོ་བའི་སྐབས་སུ་ནི་གཅིག་རྟོགས་པ་གཉིས་པ་དོན་གྱིས་གོ་བ་ལ་རག་ལས་པས་ཕན་ཚུན་གོ་བར་བཤད་པ་ཡིན་ལ། འདིར་ནི་ལྡོག་པ་རྟོགས་པ་ནི། འབྲེལ་བ་ལ་རག་ལས་ལ།

 འབྲེལ་བ་ཡང་གཉིས་ཀའི་གོ་བྱེད་དུ་ངེས་པས། རྗེས་འགྲོ་དང་ལྡོག་པ་ཉིད་རྟོགས་པ་ཕན་ཚུན་རག་མ་ལས་སུ་ཆུག་ཀྱང༌། འབྲེལ་བའི་དབང་གིས་ལྡོག་པ་ངེས་པ་ན་རྗེས་སུ་འགྲོ་ངེས་པ་ཡང་ཡོད་པར་བརྗོད་པས། ཟློས་པའི་སྐྱོན་མེད་དོ། ། ཚིག་གི་དོན་ཡང་འདི་ལྟར་དེའི་བདག་ཉིད་དུ་མ་ངེས་པར་ནི་དེ་ལོག་པས་ལྡོག་པར་མི་འགྱུར་རོ། །དེས་ན་ལྡོག་པ་ངེས་པ་འབྲེལ་བ་ལ་རག་ལས་པས་དེའི་བདག་ཉིད་དུ་ངེས་པ་རབ་ཏུ་བསྒྲུབས་ནས་ལྡོག་པ་བརྗོད་པར་བྱའོ། །དེ་ལྟ་ཡིན་དང་འབྲེལ་བའི་སྟོབས་ཀྱིས་རྗེས་སུ་འགྲོ་བ་ཡང་གནས་ཏེ། ཁྱད་པར་མེད་པའི་ཕྱིར་རོ་ཞེས་གྲུབ་བོ། ། རྗེ་སུ་འགྲོ་བར་ལྡོག་པ་ངེས་པ་ལ་ཡང་དངོས་སུ་བརྗོད་ཀྱང་འདི་ཉིད་རིགས་པ་གཅིག་པས་བརྗོད་པ་དང་འདྲ་བར་གོ་བས་གཉིས་ཀར་ཡང་གཉིས་ཀར་གོ་བར་བསྟན་པ་ཁོ་ནའོ། ། ནུས་པའི་ཚད་མ་དེ་ཉིད་སྒྲུབ་པའི་ཕྱིར། ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། ཅེས་གསུངས་སོ། ། འདྀའི་དོན་ནི་བྱས་པའམ་ཡོད་པ་མཐའ་དག་ནི། རང་གི་ངོ་བོས་འཇིག་པ་རྗེས་སུ་འབྲེལ་བ་ཡིན་ཏེ། རྒྱུ་ལ་མི་ལྟོས་པར་འཇིག་པའི་ཕྱིར་རོ་ཞེས་བྱ་བ་སྟེ་རང་བཞིན་ནོ།། རང་གི་ངོ་བོས་ཞེས་བྱ་བ་རྫས་འགའམ་དུས་རེས་འགའ་མི་འཇུག་པའི་རང་བཞིན་འགོག་པ་སྟེ། འཇིག་པའི་རང་བཞིན་ངེས་པ་ཡིན་ནོ་ཞེས་བྱ་བའི་དོན་ཏོ། ། རེ་ཞིག་མ་གྲུབ་པ་སྤང་བའི་ཕྱིར་གཏན་ཚིགས་གཉིས་ཏེ། རང་གི་རྒྱུ་ལས་གྲུབ་ཟིན་པ་དང༌། རྣམ་པ་མཐའ་དག་ལ་ངེས་པ་ཉིད་དོ། ། དང་པོ་ནི་འགྲེལ་བར། དངོས་པོ་འཇིག་པ་ནི་ཞེས་བྱ་བ་ལ་སོགས་པའོ། ། དངོས་པོ་འཇིག་པ་ནི་འཇིག་པ་ཅན་ཏེ། བྱས་པའམ་ཡོད་པ་ལ་སོགས་པ་འཇིག་པ་པོར་འདོད་པ་དག་ནི་ཆོས་ཅན། དེའི་ངོ་བོར་ཞེས་བྱ་བ་འཇིག་པའི་ཆོས་ཅན་གྱི་རང་བཞིན་ཅན་དུ་རྒྱུ་ལ་མི་ལྟོས་པར་འགྱུར་ཏེ། གཏན་ཚིགས་ནི་རང་གི་རྒྱུ་ཁོ་ན་ལས་ཞེས་བྱ་བ་དངོས་པོ་ཉིད་སྐྱེད་པའི་རྒྱུ་ལས་འཇིག་པའི་ངང་ཅན་དུ་སྐྱེས་ཟིན་པའི་ཕྱིར་རོ།

། འཇིག་པའི་རང་བཞིན་དུ་རྒྱུ་གཞན་གྱི་བྱ་བ་ལ་ནི་མ་གྲུབ་པས་ཁྱབ་ལ། དེ་དང་འགལ་བ་ནི་གྲུབ་ཟིན་པ་ཡིན་པས་ཁྱབ་བྱེད་འགལ་བ་དམིགས་པའོ། །གཏན་ཚིགས་ནི་རང་རིག་པའི་མངོན་སུམ་གྱི་ཤུགས་ཀྱིས་ངེས་སོ། ། འདི་ལྟར་དངོས་པོ་འཇིག་པ་ཞེས་བྱ་བ་འཇིག་པའི་བདག་ཉིད་དུ་གྱུར་པར་རྣམ་པར་རྟོག་པས་ཡུལ་དུ་བྱས་པ་ནི། དེའི་དངོས་པོར་རང་གིས་རྒྱུས་བསྐྱེད་པར་ངེས་པའི་ཚེ་འཇིག་པར་ཡང་བསྐྱེད་པར་ངེས་པ་ཡིན་ཏེ། འཇིག་པར་དངོས་པོའི་རྒྱུས་མ་བསྐྱེད་ལ། དངོས་པོར་དེས་བསྐྱེད་ན་བདག་གཅིག་པ་ལ་གནོད་པར་ངེས་པ་ཉིད་དུ་རང་རིག་པ་ལ་སྣང་བ་ཉིད་ཀྱིས་སོ། ། དེ་ནས་བློ་དེ་རང་གི་རང་བཞིན་ལ་འཇིག་པའི་བདག་ཉིད་དུ་ངེས་པར་བྱེད་པར་རིག་པ་ན། འཇིག་པ་དངོས་པོའི་རྒྱུ་ལས་མ་སྐྱེས་པ་ངེས་པར་བྱེད་པ་ལ་གནོད་པར་བྱེད་པའམ། དེའི་རྒྱུ་ལས་སྐྱེས་པར་ངེས་པར་བྱེད་པའི་བདག་ཉིད་དུ་རིག་པའི་ཤུགས་ཀྱིས། འཇིག་པ་ཅན་གྱི་འཇིག་པ་དངོས་པོའི་རྒྱུ་ལས་སྐྱེས་པར་གྲུབ་པ་ཡིན་ནོ། ། འདིའི་ཁྱབ་པ། གྲུབ་ཟིན་པ་ལ་ལྟོས་པ་ལ་གནོད་པ་ཡང་རང་རིག་པའི་མངོན་སུམ་ཁོ་ནས་ངེས་པར་འདིའི་རྗེས་སུ་འབྲངས་ཏེ་ཤེས་པར་བྱའོ། ། དེ་ལྟར་གྲུབ་ཟིན་པས་ལྟོས་པ་མེད་པ་ཉིད་བསྒྲུབས་ནས། དེས་ངེས་པ་ཉིད་སྒྲུབ་པ་ནི་དེ་བས་ན་ཞེས་བྱ་སྟེ། ཚིག་ལེའུར་བྱས་པའི་དོན་བརྗོད་པའོ། ། ད་ནི་གཉིས་པ་རྣམ་པ་མཐའ་དག་ལ་ངེས་པ་ཉིད་ཀྱིས་ལྟོས་པ་མེད་པར་སྒྲུབ་པ་ནི་འདི་ལྟར་ཞེས་བྱ་བ་གཏན་ཚིགས་གཅིག་གིས་བསྒྲུབས་ནས་འདི་ལྟར་ཞེས་བྱ་བས་དེ་ཉིད་ལས་གཏན་ཚིགས་གཉིས་པ་སྟོན་ཏོ། ། འདིའང་འགལ་བས་ཁྱབ་པའམ། ཡང་ན་ཁྱབ་བྱེད་འགལ་བའོ། ། དཀྱུས་ནས་བཤད་པའི་ཐལ་བར་སྒྲུབ་པ་བརྗོད་པ་ཡིན་ཡང༌། རང་རྒྱུད་ཉིད་གཏན་ཚིགས་ཡིན་ནོ། ། བར་སྐབས་ཀྱི་ཚིགས་སུ་བཅད་པ་ཡན་ཆད་ཀྱི་ཁྱབ་པ་སྒྲུབ་པའི་གཏན་ཚིགས་མདོར་བསྟན་པའོ། ། དེ་ཉིད་རྒྱ་པར་འཆད་པ་ནི་དེའི་ཕྱིར་ཞེས་བྱ་བ་ལ་སོགས་པའོ།

། འདི་ནི་རྗེས་སུ་འགྲོ་བའི་སྒོ་ནས་ཁྱབ་པ་སྒྲུབ་པ་ཡིན་ནོ། ། འདི་ལ་ལྔ་སྟེ། རྩ་བའི་གཏན་ཚིགས་ཀྱི་ཁྱབ་པ་སྒྲུབ་པའི་གཏན་ཚིགས་དགོད་པ་དང༌། དེ་ཉིད་ཀྱི་ཁྱབ་པ་སྒྲུབ་པ་དང༌། གཏན་ཚིགས་སྒྲུབ་པ་དང༌། ཚད་མའི་དོན་བསྡུས་པ་དང༌། རྗེས་སུ་འགྲོ་བ་གྲུབ་པས་ལྡོག་པ་ཉིད་གྲུབ་པའོ། ། དེས་ན་འདི་ལ་སློབ་དཔོན་ཆོས་མཆོག་ན་རེ། རྒྱུ་མེད་ཕྱིར་ན་ཞེས་རྒྱུ་བཀག་པ་ལ་དོན་གཉིས་ཏེ། སྐྱེད་བྱེད་ལས་གཞན་པའི་རྒྱུ་བཀག་པ་དང༌། སྐྱེད་བྱེད་ངེས་པ་ལ་ལྟོས་པ་དགག་པའོ། ། དང་པོ་ལྟར་ན་ནི་ཁྱབ་པ་སྒྲུབ་བྱེད་གཞན་གནོད་པ་ཅན་གྱི་ཚད་མའི་ལམ་སྦྱོར་བ་ཡིན་ཏེ། ཚད་མའི་དོན་ངེས་པའི་གེགས་སེལ་བའི་ཕྱིར་རོ། ། གཉིས་པ་ནི་ཁྱབ་པ་སྒྲུབ་བྱེད་དངོས་ཡིན་ནོ། ། དེ་ཡང་དངོས་པོ་འཇིག་པ་ནི་ཞེས་བྱ་བ་ནས། བསྡུ་བའི་ཚིགས་སུ་བཅད་པ་ཡན་ཆད་ཀྱིས་དང་པོ་བསྟན་ལ། ཡང་ན་ནས་ལྟོས་པ་མེད་པ་ཉིད་དུ་མི་འགྱུར་རོའི་བར་གྱིས་ནི་གཉིས་པ་བསྟན་ཏོ། ། དང་པོའི་ཁྱབ་པའི་ཚད་མའི་ལམ་སྦྱོར་བ་ཡང་རྣམ་པ་གཉིས་ཀྱི་སྒོ་ནས་སྟེ། འཇིག་པ་རྒྱུ་ཡོད་པ་ཡིན་ན་དེ་ལ་བུམ་པ་ལ་སོགས་པ་གཞིག་པར་བྱ་བ་ལྟོས་ཀྱང་ཁྱད་པར་མི་སྒྲུབ་པའི་དཔེས། རྟག་པའི་དངོས་པོ་ལྷན་ཅིག་བྱེད་པའི་རིམ་པ་ཅན་ལ་ལྟོས་ནས་འབྲས་བུ་མེད་ཀྱང༌། དེ་ལ་དེས་ཁྱད་པར་མ་བསྒྲུབས་པས་མི་འགལ་བར་འགྱུར་རོ། ། དེ་ལྟ་ན་ཁྱབ་པ་སྒྲུབ་པའི་ཚད་མ་རིམ་དང་ཅིག་ཅར་དོན་བྱེད་པ་མེད་པ་མ་གྲུབ་པར་འགྱུར་བས་གཏན་ཚིགས་མ་གྲུབ་པའི་གེགས་ཉིད། དཔེ་འཇིག་པའི་རྒྱུས་བཀག་པས་གསལ་བ་ནི་གཅིག་གོ ། གཉིས་པ་ནི་འཇིག་པ་རྒྱུ་ལ་ལྟོས་ན་དངོས་པོ་ལ་མ་ངེས་པར་འགྱུར་བས། ཁྱབ་བྱེད་མི་དམིགས་པ་དང༌། ཕན་ཚུན་འགལ་བ་མི་འཁྲུལ་བར་འགྱུར་ཏེ། དེས་ན་ཁྱབ་པ་སྒྲུབ་པའི་གཏན་ཚིགས་མ་ངེས་པར་འགྱུར་རོ། ། དེ་བཀག་པས་ནི་འགལ་བ་མི་འཁྲུལ་བ་སྤངས་པས་གནོད་པའི་ཚད་མ་འཇུག་པའི་ཡན་ལག་ཡིན་ནོ་ཞེས་ཟེར་བ་ཡང་མི་བདེན་པར་མངོན་ནོ།

། འདི་ལྟར་དེ་ནི་གཞུང་ཉིད་དང་འགལ་བ་དང༌། ཚད་མས་ཀྱང་མི་འཐད་དོ། ། དང་པོ་ནི་ཚིག་ལེའུར་བྱས་པའི་དོན་དངོས་སུ་བརྗོད་པ། དེ་བས་ན་གང་ཅུང་ཟད་བྱས་པ་དེ་ནི་ཞེས་བྱ་བ་ལ་སོགས་པ་མདོར་བསྟན་པ་དང༌། དེ་ཉིད་རྒྱས་པར་བཤད་པར་ནས་དེའི་ཕྱིར་དངོས་པོ་དེའི་ངོ་བོར་འགྱུར་བ་ཞེས་བྱ་བ་ལ་སོགས་པར་འཇིག་པའི་རྒྱུ་གཞན་བཀག་པ་ཉིད་ཁྱབ་པ་སྒྲུབ་པའི་རྟགས་ཉིད་དུ་གཞུང་ལ་སྣང་བའི་ཕྱིར་དང༌། ཡང་ན་ཞེས་བྱ་བ་ལ་སོགས་པ་ཡང་སྐྱེ་བ་དང་ལྡན་པ་ཐམས་ཅད་ནི་འཇིག་པ་དང་ལྡན་པར་གྲུབ་པའི་ཕྱིར་རོ་ཞེས་བྱ་བ་ཉིད་རྒྱས་པར་འཆད་པར་སྣང་བས། ལྟོས་མེད་ཀྱི་གཏན་ཚིགས་སྔ་མ་དེ་ཉིད་ཀྱི་སྒྲུབ་བྱེད་དུ་བསྟན་པའི་ཕྱིར། རྒྱུ་ངེས་པ་མེད་པ་ཞེས་བྱ་བ་རྒྱུ་གཞན་ལ་མི་ལྟོས་པ་ལས་ལོགས་སུ་སྒྲུབ་བྱེད་མ་ཡིན་པར་ཡང་གཞུང་ཉིད་ལ་སྣང་བའི་ཕྱིར་རོ། ། གཉིས་པ་ཚད་མས་མི་འཐད་པ་ནི། རྒྱུ་མེད་པ་གནོད་པ་ཅན་གྱི་ཚད་མའི་གཏན་ཚིགས་མ་གྲུབ་པ་སྤང་བ་ལ་མི་དགོས་པ་དང༌། མི་ནུས་པ་དང༌། དེས་མ་གྲུབ་པ་སྤོང་བ་ནི་ཧ་ཅང་ཐལ་བ་གསུམ་མོ། ། དང་པོ་ནི་རྟག་པ། རིམ་དང་ཅིག་ཅར། གཞན་ལ་ལྟོས་པའམ། མ་ལྟོས་པར་བྱེད་པ་ལ། འགོག་པའི་ཚད་མ་ཡོད་དམ་མེད། དང་པོ་ལྟར་ན་ཚད་མ་ངེས་པ་ལ་ཚད་མ་མེད་པའི་དཔེ་མཐོང་བ་ཙམ་གྱིས་ངེས་པ་བཟློག་པར་མྱི་ནུས་པས། དཔེ་དགག་པ་ནི་ཚད་མའི་དོན་ངེས་པ་ལ་མི་དགོས་སོ། ། གཉིས་པ་ནི་གལ་ཏེ་དེ་ཚད་མས་མ་བཀག་པ་ཕྱོགས་ཆོས་མ་གྲུབ་པ་དེ་ལ་དཔེ་བཀག་ཀྱང་ངེས་པ་སྐྱེས་མི་ནུས་པས། ཕྱོགས་ཆོས་དཔེ་བཀག་པ་ཙམ་གྱིས་ངེས་པར་མི་ནུས་སོ། ། གསུམ་པ་ནི་གལ་ཏེ་ཚད་མ་མེད་པའི་དཔེ་ཡོད་པས་ཚད་མའི་དོན་ངེས་པའི་གེགས་སུ་འགྱུར་བའི་ཕྱིར། དཔེ་བཀག་པ་ཚད་མའི་དོན་ངེ་པའི་ཐབས་ཡིན་ན། མི་རྟག་པ་ལ་རྩོལ་བྱུང་དུ་མཐོང་བའི་དཔེ་ཡོད་པས་སམ། སྨྲ་བ་པོ་ལ་བླུན་པོར་མཐོང་བའི་དཔེ་གྲུབ་པས་ཀྱང༌། ནགས་ཚལ་ལ་སོགས་པ་ལ་རྩོལ་བ་ལས་མ་བྱུང་བ་དང༌།

རང་གི་སེམས་རྒྱུད་མཁས་པར་མཐོང་བའི་མངོན་སུམ་གྱི་ཚད་མའི་དོན་མ་ངེས་པར་ཐལ་ལོ། ། འགལ་བ་མི་འཁྲུལ་བ་སྤོང་བའི་སྒོ་ནས་གེགས་སེལ་བར་བརྗོད་པ་ཡང་མི་འཐད་དེ། རྒྱུ་མེད་པར་སྒྲུབ་པ་འགལ་བ་མི་འཁྲུལ་བ་སེལ་པ་ལ་མི་དགོས་པ་དང༌། ཡང་མི་དགོས་པ་དང༌། མི་ནུས་པའོ། ། དེ་ལ་རྒྱུ་མ་བཀག་ན་རྒྱུ་ཡོད་པར་ཐེ་ཚོམ་ཟའམ། རྒྱུ་ཡོད་པར་ངེས། དང་པོ་ལྟར་ན་གཏན་ཚིགས་མ་གྲུབ་པས་ལྡོག་པ་མི་འཁྲུལ་བ་མ་ཡིན་པའི་ཕྱིར་དེ་མི་དགོས་ལ། ཐེ་ཚོམ་ཉིད་ཀྱང་ཁྱབ་བྱེད་མི་དམིགས་པའི་སྟོབས་ཀྱིས་ཡོད་པ་ལ་འཇིག་པས་ཁྱབ་པར་ངེས་པས་ལྡོག་སྟེ། ཁྱབ་པ་ཉིད་ངེས་པའི་རང་བཞིན་ཡིན་ལ༑ ངེས་པ་ཡང་ལྟོས་བཅས་ལ་གནོད་པས་སོ། ། དེ་ནི་མི་དགོས་པ་དང་པོའོ། ། གཉིས་པ་རྒྱུ་ཡོད་པར་ངེས་ན་ཡང་ཅི་ཚད་མ་མ་ཡིན་པ་ལ་དེར་འཁྲུལ་བས་ངེས་སམ། ཚད་མ་ཉིད་ལས་ངེས། དང་པོ་ལྟར་ན་རྒྱུ་ཡོད་པར་རྟོགས་པ་ཚད་མ་ལྟར་སྣང་དུ་བརྗོད་པས་དེ་ལྡོག་པའི་ཕྱིར་རྒྱུ་འགོག་པའི་ཚད་མ་དོན་མེད་ དོ། ། རྒྱུ་བཀག་པའི་ཚད་མ་འགོག་ཀྱང༌། ཚད་མ་ལྟར་སྣང་དུ་མ་བསྟན་པར་ནི་འགོག་པའི་ཚད་མ་ཉིད་ལ་འགལ་བ་མི་འཁྲུལ་བར་དགོས་པ་སྒྲུབ་བྱེད་མ་ཡིན་པས། གདོན་མི་ཟ་བར་ཚད་མ་ལྟར་སྣང་དུ་བརྗོད་དགོས་ལ། དེ་ལྟ་ན་ཡང་དེ་ཉིད་ཀྱིས་འགལ་བ་མི་འཁྲུལ་བ་སྤངས་པས་རྒྱུ་བཀག་པ་ལ་དོན་ཅི་ཡོད། དེ་ནི་མི་དགོས་པ་གཉིས་པའོ། །གསུམ་པ་མི་ནུས་པ་ནི་གལ་ཏེ་རྒྱུ་ཡོད་པར་ཚད་མ་ཉིད་ལས་ངེས་ན། འོ་ན་རྒྱུ་བཀག་པས་འགལ་བ་མི་འཁྲུལ་བ་སྤང་བར་མི་ནུས་ཏེ། རྒྱུ་ཡོད་པར་རྟོགས་པའི་ཚད་མ་དང་འགལ་བས་རྒྱུ་འགོག་པའི་ཚད་མ་ཉིད་འགལ་བ་མི་འཁྲུལ་བའི་གདོན་གྱིས་ཟིན་ན་ཁྱབ་བྱེད་མི་དམིགས་པ་ལ་འགལ་བ་མི་འཁྲུལ་བའི་གདོན་ལས་ཅི་ལྟར་གསོ་བར་ནུས། དེས་ན་རྒྱུ་གཞན་བཀག་པ་ཉིད་རྗེས་སུ་འགྲོ་བའི་སྒོ་ནས་ཁྱབ་པ་སྒྲུབ་པའི་ཚད་མ་ཡིན་ལ། རྒྱུ་ངེས་པ་མེད་པ་ནི་དེའི་ཡང་སྒྲུབ་བྱེད་ཡིན་ནོ། ། དེ་ཡང་འདིར་རྒྱུ་མེད་པའི་གཏན་ཚིགས་ཁྱབ་པ་སྒྲུབ་བྱེད་ཉིད་དུ་དངོས་སུ་གསལ་བར་དགོད་པ་ནི།

དེའི་ཕྱིར་ཞེས་བྱ་བ་ལ་སོགས་པའོ། ། འདིར་ཕྱོགས་ཆོས་ནི་དོན་གྱིས་བལྟ་སྟེ། བྱས་པའམ་ཡོད་པ་དེ་ཐམས་ཅད་ཀྱང་དེའི་ངོ་བོར་འགྱུར་བ་གཞན་ལ་ལྟོས་པ་མེད་པ་ཡིན་ནོ་ཞེས་གེགས་བྱེད་པ་མི་སྲིད་པ་བཞིན་ནོ་ཞེས་བྱ་བའི་དེ་མ་ཐག་ཏུ་བལྟའོ། ། དེས་ན་དོན་འདི་ཡིན་ཏེ། བྱས་པའམ་ཡོད་པ་ཀུན་ནི་ཆོས་ཅན་ནོ། ། འཇིག་པའི་ངོ་བོར་ངེས་ཏེ་ཞེས་བྱ་བ་ནི་བསྒྲུབ་བྱའོ། ། མི་རྟག་པའི་ངོ་བོར་འགྱུར་བ་ལ་གཞན་ལ་ལྟོས་པ་མེད་པ་སྟེ། ལྟོས་མི་དགོས་པའི་ཕྱིར་རོ་ཞེས་བྱ་བ་ནི་གཏན་ཚིགས་ཏེ། གཞན་ལ་མི་ལྟོས་པར་མི་རྟག་པའི་རང་བཞིན་ཅན་ཡིན་པའི་ཕྱིར་ཞེས་བྱ་བའི་དོན་ཏོ། ། གཏན་ཚིགས་དང་བསྒྲུབ་བྱ་ཐ་མི་དད་པ་ཡང་མ་ཡིན་ཏེ། མི་རྟག་པའི་རང་བཞིན་ཅན་མི་རྟག་པའི་ཚད་མས་གྲུབ་པའི་དོན་རྣམས་གཞན་གྱིས་མི་རྟག་པར་མ་བྱས་པར་རང་ཉིད་མི་རྟག་པའི་རང་བཞིན་དང་ལྡན་པར་འགྱུར་བ་ཡིན་ཡང༌། དུས་ཐམས་ཅད་དུ་མི་རྟག་པ་ནི་མ་ཡིན་ལ་དེའི་རང་བཞིན་ཅན་གྱི་རྫས་ཐམས་ཅད་ཀྱང་མི་རྟག་པ་མ་ཡིན་ནོ་ཞེས་དོགས་པའི་ཕྱིར། གཏན་ཚིགས་ལྟོས་མེད་ངེས་ཀྱང་བསྒྲུབ་བྱ་ངེས་པར་འགྱུར་བ་མ་ངེས་སྲིད་པའི་ཕྱིར་རོ། ། དེས་ན་ངེས་པར་འགྱུར་བའི་དོན་ནི་དུས་རྟག་ཏུ་འཇིག་པ་དང་དེའི་རིགས་ཅན་གྱི་རྫས་ཐམས་ཅད་འཇིག་པ་ཡིན་པར་གོ་བར་བྱའོ། ། དེ་ལྟ་ན་ཡང་ཕན་ཚུན་བརྟེན་པར་འགྱུར་ཏེ་འདིར་ལྟོས་མེད་ལས་ངེས་པར་འགྱུར་བ་སྒྲུབ་ལ། ལྟོས་དང་བཅས་པའི་ཆོས་རྣམས་ནི། ། ངེས་པར་འགྱུར་བ་མེད་པར་མཐོང༌། ། ཞེས་བྱ་བའི་ཐལ་བ་ལ་ལྡོག་པ་ནི་ངེས་པར་འགྱུར་བས། ལྟོས་མེད་སྒྲུབ་པའི་ཕྱིར་རོ་ཞེ་ན། ལྟོས་མེད་སྒྲུབ་པའི་ངེས་པར་འགྱུར་བ་ནི་རྣམ་པ་མཐའ་དག་ལ་ངེས་པ་ཡིན་ལ། ལྟོས་མེད་ཀྱིས་བསྒྲུབ་པར་བྱ་བའི་ངེས་པར་འགྱུར་བ་ནི། དངོས་པོ་མཐའ་དག་དང་དུས་ཐམས་ཅད་དུ་ངེས་པ་ཡིན་པས་སྐྱོན་མེད་དོ། ། སྔ་མར་ནི་རྣམ་པ་ཐམས་ཅད་ལ་ངེས་པའི་ཕྱིར། རྣམ་པ་ཐམས་ཅད་ལ་རང་གི་རྒྱུ་ལས་གཞན་ལ་མི་ལྟོས་པར་ཡོད་པ་དཔོག་པ་ཡིན་ལ།

རྣམ་པ་ཀུན་ལ་རང་གི་རྒྱུ་ལས་གཞན་ལ་མི་ལྟོས་པར་ཡོད་པ་ལས་ཀྱང༌། རྣམ་པ་ཐམས་ཅད་ལ་ངེས་པའི་དངོས་པོའི་རྒྱུ་ཙམ་ལས་བྱུང་བར་གྲུབ་བོ། ། དེ་ལས་ཀྱང་ཚད་མས་མཐོང་བའི་དོན་ལ་དམིགས་པའི་དངོས་པོའི་མཚན་ཉིད་ཙམ་ལ། འཇིག་པའི་མཚན་ཉིད་ཀྱིས་ཁྱབ་པར་ངེས་སོ། ། དེ་ལྟ་ན་ཡང་ཤུགས་ཀྱིས་ཚད་མས་མ་མཐོང་བ་ལ་ཡོད་པའི་དངོས་པོའི་མཚན་ཉིད་ཀྱང༌། འཇིག་པར་ངེས་པས། ཁྱབ་པ་གྲུབ་བོ། ། འདིའང་འོག་ཏུ་སྟོན་པར་འགྱུར་རོ། ། གལ་ཏེ་ནས་ཀྱི་ས་བོན་ལ་སོགས་པ་ཡང་ཞེས་བྱ་བ་བརྒལ་བའི་དོན་ནི། ས་ལུའི་མྱུ་གུ་སྐྱེད་པའི་ལྷན་ཅིག་བྱེད་པའི་རྐྱེན་རྣམས། ནས་ཀྱི་ས་བོན་ལ་ཡང་ཉེ་བའི་ཚེ། བསྐྱེད་པར་བྱ་བ་ས་ལུའི་མྱུར་གུ་དང་ལྡན་པ་འགྱུར་བ་གཞན་ལ་ལྟོས་པ་མེད་པ་ཡིན་ཏེ། ལྟོས་པ་ནི་ཕན་གདགས་པར་བྱ་བ་ཡིན་པས། ནས་ཀྱི་ས་བོན་ལ། ས་ལུའི་མྱུ་གུ་དང་ལྡན་པར་ནི། ཉེ་བར་གནས་པའི་རྐྱེན་ལས་གཞན་སུས་ཀྱང་ཕན་བཏགས་པ་མེད་པས་སོ། ། དེས་ན་ཉེ་བར་གནས་པ་ལས་གཞན་ལ་མི་ལྟོས་བར་ལ་དེ་དང་ལྡན་པར་ངེས་པས་མ་ཁྱབ་བོ་ཞེས་བྱ་བའོ། ། དེའི་རང་གི་ངོ་བོ་ལ་ལྟོས་པ་ཡིན་ནོ་ཞེས་བྱ་བའི་ལན་གྱི་དོན་ནི། འདིར་ལྟོས་པ་ཉིད་མེད་པའམ་མ་ཡིན་པར་བཀག་པ་ཞིག་གམ། ལྟོས་པར་བྱ་བ་མ་ཚང་བ་ཉིད་མེད་པར་བཀག་པ་ནི་འཁྲུལ་བའི་ཕྱིར་གཏན་ཚིགས་སུ་མི་འདོད་ཀྱི། འོན་ཀྱང་ལྟོས་པ་མེད་པར་བཀག་པའི་ཁྱད་པར་ཅན་གྱི་དེའི་ངོ་བོར་ཡོད་པ་ཉིད་ཡིན་ནོ་ཞེས་བྱ་བའོ། ། དེའི་རང་གི་ངོབོ་ལ་ལྟོས་པ་ཡིན་ནོ་ཞེས་བྱ་བ་ནི། ལྟོས་པ་མེད་པ་ཙམ་མི་མཐུན་པའི་ཕྱོགས་ལ་མེད་པར་བརྗོད་པ་ནི་མ་ཡིན་གྱི། འོན་ཀྱང་ལྟོས་པ་མེད་པའི་ཁྱད་པར་ཅན་དེའི་ངོ་བོ་ཡོད་པ་ཉིད་གཏན་ཚིགས་ཀྱི་ངོ་བོ་ཡིན་པས་དེ་མེད་ན་ཁྱད་པར་ལྟོས་པ་བཀག་པ་ཙམ་ཡོད་ཀྱང་མ་ངེས་པ་ཡིན་ནོ་ཞེས་བསྟན་པར་འདོད་པ་ཡིན་ནོ། ། སྔ་མ་རང་གི་ཚོགས་པ་ལ་ནི་ཁྱད་པར་ལྟོས་མེད་མི་འཇུག་པས་མ་ངེས་པ་སྤངས་ལ། འདིར་ནི་ལྟོས་མེད་ཙམ་འཇུག་ཀྱང་དེས་ཁྱད་པར་དུ་བྱ་བ་དེའི་རང་བཞིན་ཡིན་པ་དེ་ཉིད་མེད་པས་མ་ངེས་པ་མ་ཡིན་ནོ་ཞེས་འདོད་པའོ།

། གདོན་མི་ཟ་བར་འདི་ལྟར་ཡིན་ཏེ། གཞན་དུ་ན་འཁྲུལ་བ་མི་སྤོང་བའི་ཕྱིར་རོ། ། འདི་ལྟར་གལ་ཏེ་དེའི་རང་བཞིན་ཡོད་པ་ལ་མ་ལྟོས་པར་ལྟོས་མེ་ཙམ་གཏན་ཚིགས་ཡིན་ན། ལྟོས་པ་མེད་པར་བཀག་པའམ། མ་ཡིན་པར་བཀག་པ། དང་པོ་ནི་རི་བོང་གི་རྭ་ལ་སོགས་པས་མ་ངེས་ཏེ། ལྟོས་པ་ནི་ཕན་པ་སྒྲུབ་པས་ཡིན་པས་དངོས་པོ་མི་རྟག་པ་དང་ལྡན་པར་གཞན་གྱིས་ཕན་པ་མ་བསྒྲུབས་པས་མི་རྟག་པའི་རང་བཞིན་དུ་ངེས་པ་སྒྲུབ་ན། རི་བོང་གི་རྭ་ལ་སོགས་པ་ལ་ཡང༌། མི་རྟག་པའི་རང་བཞིན་དང་ལྡན་པར་གཞན་གྱིས་ཕན་པ་སྒྲུབ་པ་མེད་པ་བཀག་པ་ཡོད་པའི་ཕྱིར་རོ། ། དེ་ལྟར་མ་ཡིན་ན་གཞན་གྱིས་མི་རྟག་པ་དང་ལྡན་པ་སྒྲུབ་པར་ཐལ་ཏེ་དགག་པ་བཀག་པ་སྒྲུབ་པ་ཡིན་པའི་ཕྱིར་རོ། ། དེ་ལྟར་ན་འབྲས་བུ་ཉིད་དུ་འགྱུར་བས་དངོས་པོར་ཐལ་ལོ། ། འོན་ཏེ་ཕན་པ་སྒྲུབ་པ་ལས་གཞན་མ་ཡིན་པར་དགག་པའི་ཕྱོགས་ལ་འདོད་ན།

 དེ་ལྟར་ན་ཡང་མ་ངེས་ཏེ། བུམ་པ་རི་བོང་གི་རྭའམ། བདག་དང་གཙོ་བོ་ལ་སོགས་པར་འགྱུར་བ་གཞན་ལ་ལྟོས་པ་མེད་པ་ཡིན་ཡང༌། བདག་ལ་སོགས་པའི་རང་བཞིན་ཅན་དུ་མ་ངེས་པའི་ཕྱིར་རོ། ། ལྟོས་པ་མེད་པ་མ་གྲུབ་པ་ཡང་མ་ཡིན་ཏེ། ལྟོས་པ་ནི་ཕན་བཏགས་པ་ཡིན་པས། བདག་ལ་སོགས་པའི་རང་བཞིན་ཅན་དུ་འགྱུར་བར་ནི་བུམ་པ་ལ་སུས་ཀྱང་ཕན་མ་བཏགས་སོ། ། བཏགས་ན་ནི་བདག་ལ་སོགས་པའི་རང་བཞིན་དུ་ཕན་འདོགས་པ་དེ་མི་སྲིད་པའི་དོན་ལ་ནུས་པར་ཐལ་བའམ། བུམ་པ་ཡང་བདག་ལ་སོགས་པའི་རང་བཞིན་ཅན་དུ་ཐལ་བའི་ཕྱིར་རོ། ། དེས་ན་ལྟོས་པ་མ་ཡིན་པར་བཀག་པ་ཡོད་ཀྱང་དེར་མ་ངེས་པ་འཁྲུལ་བ་ཡིན་ནོ། ། གལ་ཏེ་ལྟོས་པར་བྱ་བ་མ་ཚང་བ་མེད་པ་ཙམ་དེའི་ངོ་བོར་གྲུབ་པ་ལ་མ་ལྟོས་པར་རྟགས་ཡིན་ནོ་ཞེ་ན༑ དེ་ལ་ཡང་མ་ཚང་བ་མེད་པ་དེ་མ་ཚང་བ་ཡོད་པ་མེད་པར་བཀག་པའམ། མ་ཡིན་པར་བཀག་པ་སྟེ་ཚང་བ་ཞིག་ལ་འདོད། དང་པོ་ལྟར་ན་སྔ་མ་བཞིན་དུ་བུམ་པ་དང་ནམ་མཁའ་བདག་དང་སྣམ་བུར་སྒྲུབ་བྱེད་ཀྱི་ལྟོས་པར་བྱ་བ་མ་ཚང་བ་མེད་པ་ཡིན་ཡང་དེའི་ངོ་བོར་མ་ངེས་པས་འཁྲུལ་ལོ། ། མ་ཚང་བ་མེད་པར་བཀག་པ་མ་གྲུབ་ན་མ་ཚང་བ་ཡོད་དགོས་ན་དངོས་པོར་གྱུར་པའི་བུམ་པའམ། དངོས་པོ་མེད་པའི་ནམ་མཁའ་མི་སྲིད་པ་བདག་གམ། སྲིད་པའི་དོན་སྣམ་བུར་བྱེད་ནུས་པའི་ལྟོས་པར་བྱ་བ་དེ་གང་ཡིན། དེ་ནི་འགའ་ཡང་མི་སྲིད་པས་མ་ཚང་བ་ནུས་པ་གཞན་ན་ཡོད་པ་བཀག་པ་གྲུབ་བོ། ། དེ་འདྲ་བའི་ནུས་པ་ཉེ་བར་མཚན་ཉིད་ཚང་བ་མ་གྲུབ་པ་ཉིད་མ་ཚང་བའི་དོན་ཡིན་པ་མ་ཚང་བ་མེད་པ་མ་གྲུབ་པར་རྟོགས་ན༑ འོ་ན་འཇིག་པར་བྱེད་པའི་ནུས་པ་སྐྱེད་བྱེད་ལས་གཞན་འཇིག་བྱེད་དང་འབྲེལ་བ་ཡང་མ་ཚང་བས། དེར་ཡང་མ་ཚང་བ་མེད་པ་ཉིད་མ་གྲུབ་པར་ཐལ་ལོ། ། དེ་ནི་ཚང་མི་དགོས་ཞེ་ན། དགོས་པ་སེམས་པས་ཅི་བྱ་སྟེ། མ་ཚང་བ་མེད་པས་མ་གྲུབ་པ་ནི་མི་སྤོང་ངོ༌། ། ཡང་ན་བུམ་པ་ལ་སོགས་པ་ལ་ཡང༌། དེ་འདྲ་བ་ཚང་ཡང་རང་བཞིན་གཞན་དུ་བསྒྱུར་མི་ནུས་པས་ལན་འདྲའོ།

། གཉིས་པ་མ་ཡིན་པར་དགག་པས་ཚང་བའི་ཕྱོགས་འདོད་ན་ཡང་དེའི་རང་བཞིན་དུ་གྲུབ་པ་ལ་ལྟོས་པ་ཉིད་འོངས་ཏེ། འབྲས་བུ་དེའི་རང་བཞིན་མ་རྟོགས་པར་ནུས་པ་ཚང་བར་མི་ངེས་པའི་ཕྱིར་རོ། ། ལྟོས་མི་དགོས་པ་ལ་ཡང་དེའི་རང་བཞིན་དུ་གྲུབ་པ་ཉིད་ལ་འདོད་པས་སོ། ། འོ་ན་དེའི་རང་བཞིན་དུ་ཡོད་པ་ཉིད་འདིར་ཡང་མ་གྲུབ་སྟེ། བྱས་པ་དང་ཡོད་པ་འགའ་ཞིག་ལ་ཡང་འཇིག་པའི་རང་བཞིན་དུ་གཞན་ལ་མི་ལྟོས་པར་ཡོད་པར་ཇི་ལྟར་འགྲུབ་སྟེ། ཁྱད་པར་གཞན་ལ་མི་ལྟོས་པ་གྲུབ་ཀྱང་ཁྱད་པར་ཅན་དེའི་རང་བཞིན་དུ་ཡོད་པ་མ་གྲུབ་པས་གཏན་ཚིགས་ཆོས་ཅན་གྱི་ཕྱོགས་གཅིག་ལ་མ་གྲུབ་བོ་ཞེས་རྩོད་པ་ནི་དེ་ལྟ་ན་ཞེས་བྱ་བའོ། ། འདིར་ལན་ས་ལུའི་ས་བོན་ལ་སོགས་པ་ཞེས་བྱ་བའོ། ། ནས་ཀྱི་ས་བོན་ནི་ས་ལུའི་མྱུ་གུ་དང་ལྡན་པར་ངེས་ཏེ། གཞན་ལ་ལྟོས་པ་མེད་པར་ས་ལུའི་མྱུ་གུ་དང་ལྡན་པའི་རང་བཞིན་ཡོད་པའི་ཕྱིར་ཞེས་བྱ་བ་ལ་ནི། མྱུ་གུ་དང་ལྡན་པའི་རང་བཞིན་ནུས་པ་ཡིན་པས་མ་གྲུབ་ལ། འདིར་ནི་འཇིག་པའི་རང་བཞིན་ཅན་ཡིན་པར་གྲུབ་སྟེ། འཇིག་པ་སྐྱེད་པའི་ནུས་པ་ལས་བྱུང་བའི་ཕྱིར་རོ། ། ཞེས་བསྟན་པར་འདོད་ནས། རེ་ཞིག་རང་བཞིན་གྱི་རྣམ་པར་དབྱེ་བ་ལ་ནུས་པའི་རྣམ་པར་དབྱེ་བ་ཡོད་པས་ཁྱབ་པ་སྟོན་པ་ནི། ས་ལུའི་ནས་མི་འཐད་པའི་ཕྱིར་རོའི་བར་རོ། ། ད་ནི་ཁྱབ་བྱེད་ནུས་པ་ངེས་པ་བཀག་པས་རང་བཞིན་ངེས་པ་འགོག་པ་ནི་དེ་བཞིན་དུ་ཞེས་བྱ་བ་ལ་སོགས་པའོ། ། བརྗོད་པར་མི་ནུ་ཀྱང་ཡོད་སྲིད་དོ་སྙམ་ན། འདིར་ཞེས་པ་ནས་ཕྱིར་རོའི་བར་རོ། ། འདིར་སྐྱེ་བ་དང་ལྡན་པའི་རྣམ་པ་ཐམས་ཅད་འཇིག་པ་དང་ལྡན་པར་གྲུབ་པ་ནི། འཇིག་པ་རྣམ་པར་ངེས་པའི་རྒྱུ་ལ་ལྟོས་པ་འགོག་པའི་རྟགས་ཡིན་ལ། དེ་ལྟ་ན་ཡང་དངོས་པོ་དང་དུས་ལ་འཇིག་པ་ངེས་པར་གྲུབ་པ་ལ་མི་ལྟོས་པར་འཇིག་པ་དངོས་པོ་ཙམ་གྱི་རྒྱུ་ལས་བྱུང་བར་ངེས་པར་འགྱུར་རོ། ། དེས་ཀྱང་འདི་ལྟར་ངེས་ཏེ། ཚད་མས་མཐོང་བའི་དངོས་པོ་ལ་ཡོད་པའི་ཡོད་པ་དང༌།

བྱས་པའི་མཚན་ཉིད་ཙམ་ནི། རང་བཞིན་དེ་ཙམ་གྱིས་མི་རྟག་པའི་མཚན་ཉིད་ཅན་ཡིན་ཏེ། མི་རྟག་པའི་མཚན་ཉིད་ཀྱི་རྒྱུས་བསྐྱེད་པས་ཞེས་ངེས་པའི་ཤུགས་ལས་མ་མཐོང་བའི་ཡོད་པའམ་བྱས་པའི་མཚན་ཉིད་ཀྱང་མི་རྟག་པའི་རང་བཞིན་དུ་ངེས་སོ། ། དེས་དུས་ལ་ངེས་པར་ཡོད་པ་སྒྲུབ་བོ། ། དེའི་ཕྱིར་འདིར་ནི་སྐྱེ་བ་ཅན་གྱི་རྣམ་པ་ལ་འཇིག་པ་ངེས་པར་ཡོད་པ་ལྟོས་མེད་སྒྲུབ་པའི་རྒྱུ་ཡིན་ལ། ལྟོས་མེད་ལས་ངེས་པར་འགྱུར་བར་སྒྲུབ་པར་ནི་དུས་ལས་ངེས་པར་འགྱུར་བ་བསྒྲུབས་པས། ཕན་ཚུན་བརྟེན་པ་འདི་དང་ཡང་གོང་མ་མེད་དོ། ། གལ་ཏེ་སྐྱེ་བ་དང་ལྡན་པ་ཀུན་འཇིག་པ་དང་ལྡན་པར་གྲུབ་ཀྱང་འཇིག་པ་རྒྱུ་ངེས་པ་ལས་མ་བྱུང་བར་མི་འགྲུབ་སྟེ། སྐྱེ་བ་དང་ལྡན་པའི་རྣམ་པ་རྣམས་ལས་འཇིག་པ་ཐ་དད་པའི་ཕྱིར་རོ། ། དེས་ན་འཇིག་པ་ནི་སྐྱེ་བ་དོན་གཞན་དུ་གྱུར་པ་ལ་སོགས་པ་ངེས་པའི་རྒྱུ་ལས་བྱུང་བས་ཐམས་ཅད་འཇིག་པའི་རང་བཞིན་དུ་རྒྱུ་ལས་མི་འགྲུབ་བོ་ཞེས་དོགས་པ་བསུ་བ་ནི། གལ་ཏེ་ཞེས་བྱ་བའོ། ། འདི་ལ་སྐྱེ་བ་དོན་གཞན་ལ་སོགས་པ་འཇིག་པའི་རྒྱུ་ངེས་པར་ཁས་བླངས་པ་དེས་ཀྱང་འཇིག་ལྡན་ཀྱི་དངོས་པོ་མ་བྱས་པར་འཇིག་པ་འབའ་ཞིག་བྱ་བར་མི་ནུས་ཏེ། འཇིག་པ་དངོས་པོ་ལ་ཡོད་པ་ནི་དངོས་པོ་འཇིག་པ་ཅན་གྱི་རང་བཞིན་ཡིན་པ་མེད་ན་མེད་པས་སོ། ། དེས་ན་འདི་དངོས་པོའི་རྒྱུ་མ་ཡིན་པའི་ཕྱིར་འཇིག་པའི་རྒྱུ་མ་ཡིན་ནོ། ། དངོས་པོའི་རྒྱུ་ལས་གཞན་འཇིག་པའི་རྒྱུ་ཡིན་པ་མི་འཐད་པ་ན་ཡང་རྒྱུ་མེད་པར་མི་འཐད་པས་དངོས་པོའི་རྒྱུ་ལས་བྱུང་བར་འགྱུར་རོ། ། དེ་ལྟ་ན་ཡང་རྒྱུ་ངེས་པ་མེད་པར་གྲུབ་བོ་ཞེས་བྱ་བའོ། ། དེ་ཉིད་སྟོན་པ་ནི་ལེའུའི་ཞེས་བྱ་བ་ལ་སོགས་པའོ། །རྒྱུ་མེད་པ་ལ་ཡང་ཞེས་བྱ་བ་ནི་རྒྱུ་མ་ངེས་པ་ལས་བྱུང་བ་སྟེ་ངེས་པའི་རྒྱུ་མེད་པས་སོ། ། གལ་ཏེ་ཞེས་བྱ་བ་ལ་སོགས་པའི་རྒོལ་བ་ལ་མ་ཡིན་ཏེ་ཞེས་བྱ་བ་ལ་སོགས་པའི་ལན་བརྗོད་པའི་དོན་ནི།

རྗེས་སུ་འགྲོ་བ་སྒྲུབ་པའི་གཏན་ཚིགས་ཀྱིས་ནི་འདི་ལྟ་བུའི་རིགས་མི་མཐུན་པའི་ཡོད་པ་ལ་ཁྱབ་པ་མི་སྒྲུབ་བོ། ། མི་ནུས་པའི་ཕྱིར་ཏེ་དེ་ལ་ལྟོས་མེད་ཉིད་ཁྱབ་པ་གྲུབ་པའི་སྔར་མི་འགྲུབ་པའོ། ། འོན་ཀྱང་མི་རྟག་པའི་རང་བཞིན་དུ་དོགས་པ་གཏན་བསལ་བར་མི་ནུས་པ་ནི་མ་ཡིན་ནོ་ཞེས་བསམས་ནས་ཁྱབ་བྱེད་མེད་པས་ལྡོག་པའི་སྒོ་ནས་ཁྱབ་པ་བསྒྲུབས་སོ། ། ཡང་ན་ཞེས་བྱ་བ་ལ་སོགས་པས་ནི་དེ་འདྲ་བ་འདིར་དབང་དུ་བྱ་བ་མ་ཡིན་པར་བསྟན་པའི་སྒོ་ནས། ཡོད་པའམ་སྐྱེ་བ་ཅན་ཐམས་ཅད་མི་རྟག་པའི་ངོ་བོར་གྲུབ་པར་བསྟན་པས། ལྟོས་པ་མེད་པ་ཉིད་དུ་སྒྲུབ་པའི་ཚད་མ་འགོད་དེ། སྐྱེ་བ་ཅན་ཐམས་ཅད་ནི་འཇིག་པ་དང་ལྡན་པར་གྲུབ་པའི་ཕྱིར་རོ་ཞེས་བྱ་བ་ཉིད་གཞུང་འཛུགས་པའོ། ། དེ་ལྟ་བུའི་རང་བཞིན་ཅན་དག་ནི་རང་གི་རྒྱུའི་རང་བཞིན་དེ་ལྟ་བུའི་ངོ་བོར་སྒྲུབ་པར་བྱེད་པ་ཡིན་ལ་ཞེས་བྱ་བའི་ཚད་མས་གྲུབ་པའི་རྟག་པ་ལས་ནི་དེ་སྐྱེད་པའི་རྒྱུ་འཇིག་པའི་རང་བཞིན་ལ་ནུས་པར་གྲུབ་སྟེ། སྔར་བཤད་པ་ལྟར་དངོས་པོའི་རྣམ་པར་ངེས་པའི་རྒྱུ་ལ་མི་རྟག་པ་མི་ལྟོས་ཏེ། རྣམ་པ་ཀུན་ལ་མཐོང་བས་སོ། ། དེ་ལྟ་ན་དངོས་པོ་ཙམ་དུ་བྱེད་པའི་རྒྱུ་ལས་མི་རྟག་པ་སྐྱེས་པ་ན་མི་རྟག་པ་དང་དངོས་པོ་ཙམ་ནུས་པ་གཅིག་ལས་བྱུང་བའི་ཕྱིར། མཐོང་བའི་དངོས་པོ་མཚན་ཉིད་དང་མི་རྟག་པའི་མཚན་ཉིད་དག་གཞི་ངེས་པ་ལ་མི་ལྟོས་པར་མཚན་ཉིད་ཙམ་རྣམ་པར་དབྱེར་མེད་པར་གྲུབ་བོ། ། དེ་ལས་ནི་ཤུགས་ཀྱིས་དངོས་པོའི་མཚན་ཉིད་གཞན་ན་སྲིད་ན་མི་རྟག་པའི་མཚན་ཉིད་མི་སྤོང་ངོ་ཞེས་ངེས་ཏེ། དཔེར་ན་མཐོང་བའི་སྔོན་པོའང་སྔོན་པོ་ཉིད་གྱི་མཚན་ཉིད་ཙམ་གྱིས་སྔོན་པོ་མ་ཡིན་པ་དང་བྲལ་བ་ཡིན་ནོ་ཞེས་གྲུ་བཞི་ལ་སོགས་པའི་ཁྱད་པར་ངེས་པ་ལ་མ་ལྟོས་པར་མཚན་ཉིད་རྣམ་པར་དབྱེར་མེད་པར་གྲུབ་ན། ཚད་མས་ཡུལ་དུ་མ་བྱས་པ་སྔོན་པོ་ཡང་སྔོན་པོ་མ་ཡིན་པའི་མཚན་ཉིད་དང་མ་བྲལ་བར་སྲིད་པའི་དོགས་པ་སེལ་བ་བཞིན་ནོ།

། དེས་ན་རྣམ་པ་དེ་ལྟ་བུའི་སྐྱེ་བ་ཅན་གཞན་དག་ཀྱང་ཞེས་བྱ་བ་སྨོས་ སོ། ། འོ་ན་ཚད་མས་ཁྱབ་པར་ངེས་པས་དཔྱོད་པ་ཁོ་ནས་དེ་ངེས་སོ་ཞེས་བྱ་བ་འགལ་ལོ་ཞེ་ན། ཚད་མའི་འཇུག་པས་དེ་ལྟར་ངེས་པ་ཡང་དཔྱད་པ་ལ་ལྟོས་ཏེ། འདིར་ཚད་མས་དེ་ལྟར་མཐོང་མོད། གཞན་དུ་དེ་ལྟར་མ་ཡིན་ན་ཅིའང་འགལ་བ་ཞེས་དོགས་ན། ཚད་མ་འཇུག་པའང་དཔྱད་པ་ཉིད་ལས་ཡིན་ཏེ། དཔྱོད་པ་ལ་མི་ལྟོས་པ་ནི་མ་ཡིན་ནོ། ། ཚད་མ་ཡང་དཔྱོད་པའི་རྟེན་ཡིན་ཏེ། དཔྱོད་པ་ནི་རྟོགས་པའི་དོན་ལ་འགལ་འབྲེལ་དཔྱོད་པ་ཡིན་པའི་ཕྱིར་རོ། ། འདི་ནི་རེ་ཞིག་བཞག་གོ ། རྫས་ལ་འཇིག་པ་ངེས་པ་ཡང་ལྟོས་མེད་ལས་ཡིན་ལ་དེ་ལས་ཀྱང་དུས་ལ་ངེས་པ་ཉིད་གྲུབ་བོ། ། དེ་ལྟ་ཡིན་དང་སྔར་གྱི་དེའི་ཕྱིར་དངོས་པོ་དེའི་ངོ་བོར་འགྱུར་བ་ལ་ལྟོས་པ་མེད་པ་དེ་ནི་དེའི་ངོ་བོར་ངེས་པ་ཡིན་ཏེ་ཞེས་བྱ་བ་ལ་སོགས་པའི་སྦྱོར་བ་ལ་ནི། འཇིག་པ་དུས་ལ་ངེས་པར་འགྱུར་བ་ཉིད་བསྒྲུབ་པར་བྱ་བ་ཡིན་ཏེ། དངོས་པོ་ལ་ངེས་པར་ཡོད་པ་དང༌། རྣམ་པ་ལ་ངེས་པར་ཡོད་པ་ནི་གྲུབ་ཟིན་པའི་ཕྱིར་རོ། ། དེ་ལ་ཆོས་ཅན་ཐམས་ཅད་ལ་འཇིག་པ་ལྟོས་པ་མེད་པར་ཡོད་པ་ཉིད་མ་གྲུབ་བོ་ཞེས་དོགས་ན། རྒྱུ་ངེས་པ་ལ་མི་ལྟོས་པར་སྒྲུབ་བོ། ། ངེས་པ་ལ་མི་ལྟོས་པ་ཉིད་ནི་རྣམ་པ་ཐམས་ཅད་ལ་ངེས་པ་ལས་སོ། ། དེའི་ཕྱིར་སྐྱེད་པའི་རྒྱུ་ལས་གཞན་ལ་མི་ལྟོས་པར་ཡོད་པའི་ཕྱིར་ཞེས་བྱ་བ་ལ། སྐྱེད་བྱེད་ལས་གཞན་ལ་མི་ལྟོས་པ་ནི་གཏན་ཚིགས་ཀྱི་ཁྱད་པར་ཡིན་ལ། འཇིག་པ་ཡོད་པ་ཉིད་ནི་གཏན་ཚིགས་ཀྱི་ངོ་བོ་ཡིན་ནོ། ཁྱད་པར་ནི་འཇིག་པའི་རྒྱུ་གཞན་འགོག་པའི་ཚད་མས་གྲུབ་ལ། ངོ་བོ་ནི་རྒྱུ་ངེས་པ་མེད་པ་ལས་ཏེ། ཚད་མས་མ་མཐོང་བ་ལ་ཡང་ངོ་བོ་དེ་ཡོད་པར་ནི་འཇིག་པ་ཁྱད་པར་གྱི་སྐྱེད་བྱེད་ལ་ལྟོས་པ་བཀག་པས་ཤུགས་ཀྱིས་ངེས་པའི་ཕྱིར་རོ། ། དེའི་ཕྱིར་སྔར་གྱི་སྦྱོར་བ་ལ་ནི་དུས་རྟག་ཏུ་འཇིག་པར་ངེས་པ་ཁོ་ན་སྒྲུབ་པ་ཡིན་ནོ།། འོ་ན་ལྟོས་པ་བཀག་པའི་འབྲས་བུ་སྟོན་པ་ན།

འགའ་ཞིག་མི་རྟག་པར་གྲུབ་ཀྱང༌། རྣམ་པ་དེ་ལྟ་བུ་དག་དེས་ཁྱབ་པ་ནི་ལྟོས་པ་མེད་པ་ལས་ཡིན་ནོ་ཞེས་དངོས་པོ་ལ་འཇིག་པ་ངེས་པ་ཡང་ལྟོས་མེད་ཀྱིས་སྒྲུབ་པར་བཤད་པ་ཇི་ལྟ་བུ་ཞེ་ན། དེ་ནི་མི་འགལ་ཏེ་སྦྱོར་བ་སྔ་མའི་གཏན་ཚིགས་ཆོས་ཅན་ཀྱི་ཕྱོགས་གཅིག་ལ་མ་གྲུབ་པར་དོགས་པ་སྤང་བའི་ཕྱིར་རྒྱུ་ངེས་པ་ལ་མི་ལྟོས་པ་ལས་རྣམ་པ་དེ་ལྟ་བུ་གཞན་ཡང་ཤུགས་ཀྱིས་འཇིག་པས་ཁྱབ་པ་སྒྲུབ་པ་ཉིད་ཀྱང་ལྟོས་པ་མེད་པས་ཡིན་ཏེ། དངོས་པོ་ཙམ་དུ་བྱེད་པའི་རྒྱུ་ལས་གཞན་ལ་མི་ལྟོས་པ་ལ་ནི། སྐྱེས་བྱེད་ལས་གཞན་དུ་གྱུར་པ་དང་སྐྱེད་བྱེད་ཀྱི་ཁྱད་པར་ལ་ལྟོས་པ་གཉིས་ཀ་གནོད་པའི་ཕྱིར་ན་རྒྱུ་ངེས་པ་བཀག་པ་ཡང་ལྟོས་པ་མེད་པ་ཁོ་ན་ཡིན་ནོ། ། རང་བཞིན་ཀྱི་གཏན་ཚིགས་བཤད་ཟིན་ཏོ། ། ཉ༣ འབྲས་བུའི་གཏན་ཚིགས་བཤད་པ། འབྲས་བུའི་གཏན་ཚིགས་ལ་བཞིས་སྟོན་ཏེ། དོན་གཞན་ལ་འབྲས་བུ་ཁོ་ན་གོ་བྱེད་ཡིན་པ་དང༌། འབྲས་བུའི་ཆོས་ཅན་དང་འབྲེལ་བའི་མཚན་ཉིད་དང༌། འབྲས་བུའི་མཚན་ཉིད་ཀྱིས་གོ་བྱེད་ལ་ཧ་ཅང་ཐལ་བ་སྤང་བ་དང༌། མི་འཁྲུལ་བ་སྒྲུབ་པའོ། ། གསུམ་པ་འདི་ལ་དོན་རྣམ་པ་ལྔས་ངེས་པར་བྱ་སྟེ། ཁྱད་པར་ལ་རྟེན་པའི་དྲི་བ་དང༌། སྤྱི་ལ་རྟེན་པའི་ལན་གྱི་དེ་ཁོ་ན་དང༌། བསམ་པ་མ་རྟོགས་པའི་རྩོད་པ་དང༌། བསམ་པ་གསལ་བར་བྱེད་པའི་རྩོད་པ་སྤང་བ་དང༌། མཐར་ཐུག་པའི་དོན་གྱི་དེ་ཁོ་ན་དཔྱད་ པའོ། ། དང་པོ་ནི་གལ་ཏེ་དེ་ལས་སྐྱེ་བའི་ཕྱིར་ཞེས་བྱ་བ་ལ་སོགས་པའོ། ། འདིའི་དོན་ནི་རྩྭ་ལས་བྱུང་བ་ལ་སོགས་པ་དང༌། དུ་བ་ཙམ་གོ་བྱ་གོ་བྱེད་དུ་ཐལ་བའམ་མེ་དང་གཞལ་བྱ་ཙམ་ཡང་གོ་བྱ་གོ་བྱེད་དུ་ཐལ་ཏེ། རྒྱུ་འབྲས་ཡིན་པའི་ཕྱིར་ཞེས་བྱ་བ་ཡིན་ནོ། ། འདི་ལ་ཡང་རྣམ་པ་གཉིས་སྲིད་དེ། ཁྱད་པར་ལས་སྐྱེས་པའི་དུ་བ་མདུན་དུ་མ་བྱས་པར་དུ་བ་སྤྱི་ཙམ་ཉེ་བར་བཟུང་ནས་སམ། ཁྱད་པར་ཅན་ལས་སྐྱེས་པ་དེ་དུ་བ་མདུན་དུ་བྱས་ནས་ཡིན། དང་པོ་ལྟར་ན་མི་འཐད་དེ།

བསྐྱེད་བྱ་སྐྱེད་བྱེད་ཡོད་པར་མ་གྲུབ་པའི་ཕྱིར་ཏེ། དུ་བ་ཙམ་ནི་གཞན་དུ་ཙན་དན་གྱི་མེ་མེད་པར་ཡང་ཡོད་པས་དེས་བསྐྱེད་པར་མ་གྲུབ་བོ། ། གཉིས་པ་ལྟར་ན་ཡང་ཐལ་བ་མ་ཡིན་ཏེ། ཁྱད་པར་ཅན་ལས་བྱུང་བའི་དུ་བ་དེ་ནི་དུ་བ་གཞན་ལས་ཁྱད་པར་དུ་གྱུར་པ་ཡིན་པས་དེས་རྒྱུའི་ཁྱད་པར་གོ་བར་འདོད་པའི་ཕྱིར་རོ་ཞེ་ན། འདི་ལ་ཕ་རོལ་པོའི་བསམ་པ་ནི་ཁྱད་པར་ཅན་ལས་བྱུང་བའི་དུ་བའི་ཁྱད་པར་མ་རྟོགས་པར་དུ་བ་ཙམ་གྱི་རང་བཞིན་གྱིས་མེའི་ཁྱད་པར་གྱི་གོ་བྱེད་དུ་ཐལ་ཏེ། དཔེར་ན་འདི་ན་ཙན་དན་གྱི་མེ་ཡོད་དེ། དུ་བ་ཙམ་གྱི་རང་བཞིན་ཡོད་པའི་ཕྱིར་རོ་ཞེས་བྱ་བ་ལྟ་བུའོ། ། དེས་ན་དུ་བ་ཙམ་གྱི་རང་བཞིན་ལས་མེ་རྟོགས་པ་ལྟར་ཁྱད་པར་ཅན་གྱི་མེ་ཡང་རྟོགས་པར་འགྱུར་ཏེ། གཉིས་ཀའི་འབྲས་བུ་ཡིན་པའི་ཕྱིར་རོ། ཁྱད་པར་ཅན་གྱི་མེས་བསྐྱེད་པར་བྱ་བའི་ཁྱད་པར་མ་ངེས་པས་རྟགས་སུ་མི་ཐལ་བ་ཡང་མ་ཡིན་ཏེ། ཁྱད་པར་གྱི་ཆ་རྟགས་མ་ཡིན་མོད། སྤྱིའི་ཆ་གོ་ཅིའི་ཕྱིར་རྟགས་མ་ཡིན། འབྲས་བུའི་ཆ་གཞན་མ་ངེས་པས་ངེས་པའི་ཆ་རྟགས་མ་ཡིན་ན་ནི་ནམ་ཡང་དུ་བ་རྟགས་སུ་མི་འགྱུར་ཏེ། མེ་ཙམ་དཔོག་པ་ན་ཡང་མེས་བསྐྱེད་པར་བྱ་བའི་ཕྱིར་གཞན་མ་ངེས་པའི་ཕྱིར་ཏེ། མི་རྟག་པ་ལ་སོགས་པ་མེས་བསྐྱེད་པར་བྱ་བའི་རང་བཞིན་གཞན་མ་ངེས་པའི་ཕྱིར་རོ། ། དེས་ན་དུ་བའི་རང་བཞིན་ཙམ་དུ་ངེས་པ་ལས་མེ་ཙམ་དུ་ངེས་པ་ལྟར་ཙན་དན་གྱི་ལ་སོགས་པ་ཡང་ངེས་པར་ཐལ་ཏེ། ངེས་པའི་ཆ་དེ་གཉིས་གཉིས་ཀའི་འབྲས་བུ་ཡིན་པའི་ཕྱིར་རོ་ཞེས་བྱ་བ་སྟེ། དེ་ནི་ཁྱད་པར་ལ་བརྟེན་པའི་དྲི་བའོ། ། སྤྱི་ལ་བརྟེན་པའི་ལན་གྱི་དེ་ཁོ་ན་ཡང་འདི་ལྟར་ཡིན་ཏེ། རེ་ཞིག་ཁྱད་པར་ཅན་གྱི་འབྲས་བུར་གྱུར་པ་དེ་རྟོགས་པའི་ཡུལ་དུ་མ་སོང་བ་ནི་གོ་བྱེད་མ་ཡིན་ནོ། ཁྱད་པར་ཅན་གྱི་འབྲས་བུ་རྟོགས་པ་ཡང་རྣམ་པ་གཉིས་ཏེ། དུ་བ་དེ་འདྲ་བ་ཉིད་གཞན་དུ་ཁྱད་པར་ཅན་གྱིས་མེའི་འབྲས་བུར་མཐོང་བ་ལ་མ་ལྟོས་པར་ངོ་བོ་ཁོ་ནས་ཁྱད་པར་ཅན་གྱི་འབྲས་བུར་ངེས་པའམ།

དེའི་མཚན་ཉིད་ཅན་ཁྱད་པར་གཞན་ལ་ཁྱད་པར་ཅན་གྱི་འབྲས་བུར་མཐོང་བའི་སྤྱིའི་མཚན་ཉིད་ལ་ལྟོས་ནས་ཁྱད་པར་ཅན་གྱི་འབྲས་བུར་ངེས། དང་པོ་ནི་མ་ཡིན་ཏེ། རྒྱུའི་ཁྱད་པར་ཡང་རང་གི་ངོ་བོས་རྟོགས་པར་ཐལ་བས་རྗེས་སུ་དཔག་པར་བྱ་བ་ཉིད་མ་ཡིན་པར་ཐ་བའི་ཕྱིར་རོ། ། དཔེར་ན་ཚང་མང་དུ་དུ་བ་དེ་ཉིད་མེ་དེ་ལྟ་བུ་ལས་སྐྱེ་བར་གྲུབ་པས་དེའི་རྒྱུ་རྗེས་སུ་དཔག་པར་བྱ་བ་མ་ཡིན་པ་བཞིན་ནོ། ། གཉིས་པ་ཡང་མ་ཡིན་ཏེ། གཞན་དུ་དུ་བའི་རང་བཞིན་ཅན་མེའི་ཁྱད་པར་མེད་ཀྱང་སྐྱེ་བར་མཐོང་བའི་ཕྱིར། དེའི་རྗེས་སུ་འབྲངས་ནས་འདིར་དེ་ངེས་མི་ནུས་ཏེ། དེ་ཉིད་དུ་ཁྱད་པར་གྱི་འབྲས་བུར་མ་ངེས་པའི་ཕྱིར་རོ། ། དེ་ཉིད་བརྗོད་པ་ནི་མ་ཡིན་ཏེ། དེ་མེད་པར་འབྱུང་བ་ནི་དེ་ལས་སྐྱེ་བར་ངེས་པ་མེད་པའི་ཕྱིར་རོ་ཞེས་བྱ་བ་སྟེ། དུ་བ་ཙམ་གྱི་སྤྱིའི་མཚན་ཉིད་ནི་ཙན་དན་གྱི་མེའི་འབྲས་བུ་མ་ཡིན་པའི་ཕྱིར་རོ་ཞེས་བྱ་བའོ། ། གཞལ་བྱ་དང་མེ་ལ་ཡང་དེ་བཞིན་ནོ། ཁྱད་པར་ལ་དྲིས་པ་ལ་སྤྱི་ལ་བརྟེན་ནས་ལན་བརྗོད་པ་མ་འབྲེལ་བ་ཡང་མ་ཡིན་ཏེ། ཁྱད་པར་གྱི་མཐར་ཐུག་པར་འགྱུར་བའི་ཕྱིར་རོ།

 ། འདི་ལྟར་ཁྱད་པར་ཅན་གྱི་བསྐྱེད་བྱའི་ཁྱད་པར་མ་རྟོགས་པར་དུ་བ་ཙམ་དུ་རྟོགས་པ་ནི་དངོས་པོ་ལ་མེའི་འབྲས་བུ་ཡིན་ཡང་འབྲས་བུར་རྟོགས་པར་མི་ནུས་ཏེ། གཞན་དུ་བའི་མཐོང་བ་སྤྱིའི་མཚན་ཉིད་ཀྱི་རྗེས་སུ་འབྲངས་ནས་ངེས་པར་བྱེད་པ་ངོ་ཤེས་ཀྱི་བློས་ཀྱང་དེ་ལྟར་མི་རྟོགས་པའི་ཕྱིར་རོ། ། དེ་ན་འབྲས་བུར་མ་ངེས་པ་ནི་གོ་བྱེད་དུ་མི་ཐལ་ལོ་ཞེས་ཁྱད་པར་ཉིད་ལ་ལན་གྱི་དོན་བརྗོད་པ་ཡིན་ནོ། ། གཞན་གྱིས་སྤྱི་ལ་བརྟེན་ནས་ཁྱད་པར་ལ་དྲིས་པའི་ལན་བཏབ་པ་མ་གོ་སྟེ། ཁྱད་པར་གཅིག་ལ་ཡོད་པའི་དུ་བའི་ཆ་ནས་ཁྱད་པར་གྱི་མེའི་འབྲས་བུ་ཡིན་པ་སྤངས་ལ། ཙན་དན་གྱི་ཡིན་པའི་ཆ་ནས་ནི་འབྲས་བུར་ཁས་ལེན་པ་ཡིན་ནོ་སྙམ་ནས་བརྩད་པ་ནི། གལ་ཏེ་ཆ་ཤས་ཀྱིས་ཞེས་བྱ་བའོ། །དོན་ནི་རྫས་གཅིག་གི་མེ་ཉིད་ཀྱི་ཆ་དང་ཙན་དན་གྱི་ཆའམ། མེ་ཉིད་དང་གཞལ་བྱའི་ཆ་ནས་སྐྱེད་བྱེད་ཡིན་པ་དག་མ་ཡིན་པ་འགལ་བར་འགྱུར་བ་དང༌། འབྲས་བུ་ལ་ཡང་བསྐྱེད་བྱ་ཡིན་པ་དང་མ་ཡིན་པ་འགལ་བ་འདུ་བར་ཐལ་བ་ཞེས་བྱ་བའོ། ། རང་གི་བསམ་པ་སྟོན་པའི་རྩོད་པ་སྤོང་བ་ནི་མ་ཡིན་ཏེ་ཞེས་བྱ་བའོ། ། འདིའི་དོན་ཡང་ཁྱད་པར་གཅིག་ལ་ཡོད་པའི་དུ་བ་ཙམ་ཙན་དན་གྱི་མེ་མེད་ཀྱང་འབྱུང་ལ་ཆ་གཞན་མེད་ན་ནི་མི་འབྱུང་བར་མི་སྨྲའོ།། འོན་ཀྱང་གཉིས་ཀ་རྣམ་པར་དབྱེར་མེད་པར་བསྐྱེད་བྱ་ཡིན་པ་ཁོ་ནའོ། ། དེ་ལྟ་ན་ཡང་ཁྱད་པར་གྱི་མཚན་ཉིད་རྟོགས་པ་ལ་མ་ལྟོས་པར་དུ་བ་ཙམ་གྱི་སྤྱིའི་རང་བཞིན་དུ་རྟོགས་པ་ནི་གསལ་བ་གཞན་ལ་མཐོང་བའི་རྗེས་སུ་འབྲངས་ཀྱང་ཁྱད་པར་ཅན་གྱི་མེའི་འབྲས་བུར་ངེས་མི་ནུས་པས་རྟགས་མ་ཡིན་ཏེ། བསྒྲུབ་བྱ་ངེས་པའི་བློ་སྐྱེད་པར་ནུས་པའི་མཚན་ཉིད་ནི་ཚད་མ་ཁོ་ན་ཡིན་པས་ན་ཚད་མས་འབྲེལ་བ་མ་རྟོགས་པར་ནི་དངོས་པོ་ལ་འབྲེལ་བ་ཡོད་ཀྱང་རྟགས་ཀྱི་བྱ་བ་མི་བྱེད་པའི་ཕྱིར་རོ། ། གལ་ཏེ་དངོས་པོ་ལ་དུ་བ་ཙམ་གྱི་རང་བཞིན་ཡང་ཁྱད་པར་གྱི་མེའི་འབྲས་བུ་ཡིན་ན།

དེ་མེད་པར་འབྱུང་བ་ནི་དེ་ལས་སྐྱེ་བར་ངེས་པ་མེད་པའི་ཕྱིར་རོ་ཞེས་བརྗོད་པ་ནི་འགལ་ལོ་ཞེ་ན། འདི་ནི་བརྗོད་ཟིན་ཏེ། དུ་བ་ཙམ་གྱི་སྤྱི་ལ་ལྟོས་ནས་དེ་སྐད་བརྗོད་པ་ཡིན་ནོ། ཁྱད་པར་ལ་བརྒལ་བ་སྤྱིས་ལན་འདེབས་པ་མ་འབྲེལ་བ་ཡང་མ་ཡིན་ཏེ། ཁྱད་པར་ཅན་ལ་ཡོད་པའི་དུ་བ་ཅན་གྱི་རང་བཞིན་ནི་གཞན་ལ་མཐོང་བའི་སྤྱིའི་ཆོས་ཀྱི་རྗེས་སུ་འབྲངས་ཀྱང་ཁྱད་པར་ཅན་གྱི་འབྲས་བུ་མ་རྟོགས་པའི་ཕྱིར་རོ་ཞེས་བྱ་བའི་དོན་དུ་འགྲུབ་པའི་ཕྱིར་རོ། ། མཐར་ཐུག་པའི་དོན་གྱི་དེ་ཁོ་ན་དཔྱད་པ་ནི། གལ་ཏེ་ཁྱད་པར་ལ་གནས་པའི་དུ་བའི་རང་བཞིན་ཙན་དན་གྱི་མེའི་འབྲས་བུ་ཡང་ཡིན་མོད་ཀྱི། སྤྱིའི་མཚན་ཉིད་ནི་གཞན་དུ་དེའི་འབྲས་བུ་མ་ཡིན་པར་སྣང་བས་དེའི་རྗེས་སུ་འབྲངས་ཀྱང༌། མ་ངེས་པར་ཟད་དོ་ཞེས་བྱ་བའི་ལན་གྱིས་ཐམས་ཅད་དུ་གོ་བྱ་གོ་བྱེད་ཡིན་པ་སྤོང་ན། འོ་ན་མ་རྟོགས་པ་ཉིད་མི་འཐད་དེ། དཔེ་ལ་དུ་བ་ཙམ་མེའི་བསྐྱེད་བྱར་གྲུབ་པ་བཞིན་དུ་ཁྱད་པར་གྱི་ཡང་བསྐྱེད་བྱར་གྲུབ་པའི་ཕྱིར་རོ། ། དཔེ་ལ་མཐོང་བའི་མེ་ཙམ་དེ་ནི་ཁྱད་པར་མི་སྤོང་བས་མེ་ཙམ་གྱི་རང་བཞིན་ལྟར་ཁྱད་པར་དེ་ཡང་སྐྱེད་བྱེད་ཀྱི་རང་བཞིན་དུ་ངེས་པར་འགྱུར་རོ། ། དེ་ལྟ་མ་ཡིན་ན་འདི་ཉིད་དུ་ཆ་ཤས་དང་བཅས་པར་ཐལ་བ་བཟློག་པར་དཀའོ། ། དེ་ལྟ་ཡིན་དང་དཔེ་ལ་མཐོང་བའི་རྗེས་སུ་འབྲངས་པས་དུ་བ་ཙམ་ཐམས་ཅད་དུ་ཡང་ཁྱད་པར་གྱི་འབྲས་བུར་ངེས་པར་འགྱུར་ཏེ། དེ་ལྟ་མ་ཡིན་ན་ལན་ཅིག་དཔེ་ལ་མཐོང་བ་ཙམ་གྱིས་མེའི་འབྲས་བུར་ཡང་ཅི་ལྟར་ངེས། དེས་ན་རྣམ་པ་ཐམས་ཅད་དུ་གོ་བྱ་གོ་བྱེད་དུ་ཐལ་ལོ། ། འོན་ཏེ་དཔེ་ལ་ནི་མེའི་ཁྱད་པར་དུ་བའི་རང་བཞིན་གྱི་སྐྱེད་བྱེད་དུ་ཚད་མས་མཐོང་ཡང༌། དེའི་རྗེས་སུ་འབྲངས་པས་དུ་བ་གཞན་ཡང་ཁྱད་པར་གྱི་འབྲས་བུར་མི་འགྲུབ་སྟེ། སྔོན་མཐོང་བ་ལས་གཞན་ཐ་དད་པའི་ཕྱིར་རོ་ཞེས་ཟེར་ན། འདི་ནི་མེའི་རང་བཞིན་སྤྱི་ཙམ་ལ་ཡང་མཚུངས་ཏེ།

དཔེ་ལ་དུ་བའི་རང་བཞིན་མེའི་འབྲས་བུར་མཐོང་ཡང་དེའི་རྗེས་སུ་འབྲངས་པས་དུ་བ་གཞན་མེའི་འབྲས་བུར་མི་འགྲུབ་སྟེ། དཔེ་ལ་མཐོང་བའི་དུ་བ་དང༌། དུ་བ་གཞན་ཐ་དད་པའི་ཕྱིར་རོ།། དེས་ན་འབྲས་བུའི་རྟགས་གཏན་ཆད་པའམ། རྣམ་པ་ཐམས་ཅད་དུ་གོ་བྱ་གོ་བྱེད་དུ་ཐལ་ལོ་ཞེ་ན། ལན་འདི་ངེས་པར་ཟུངས་ཤིགདཔེ་ལ་ནི་རྒྱུ་རྒྱུན་དང་འབྲས་བུར་རྟོགས་པ་ཡིན་གྱི། ཡུལ་དང་དུས་གཞན་ན་མེད་པའི་དངོས་པོ་ཙམ་ནི་མ་ཡིན་ཏེ་མི་ནུས་པའི་ཕྱིར་རོ་ཞེས་འོག་ཏུ་བསྟན་པར་བྱའོ། ། རྒྱུན་ཞེས་བྱ་བ་ཡང་རིགས་ཡིན་ལ། རིགས་ཀྱང་མུ་སྟེགས་པས་བཏགས་པ་ལྟ་བུ་ནི་མ་ཡིན་གྱི་མཚན་ཉིད་ཡིན་ནོ། ། དེས་ན་མཐོང་བཞིན་པའི་རྫས་དེ་ལ་ཡོད་པའི་མེའི་མཚན་ཉིད་ནི་སྐྱེད་བྱེད་དང༌། དུ་བའི་མཚན་ཉིད་ནི་བསྐྱེད་བྱར་དཔེ་ལ་ཚད་མ་ལྔས་རྟོགས་པ་ཡིན་ཏེ། མེ་ཙམ་གྱི་མཚན་ཉིད་ལོག་ན་དུ་བའི་རང་བཞིན་ལྡོག་ལ། ཡོད་ན་ཡོད་པའི་ཕྱིར་རོ། ཁྱད་པར་གྱི་མཚན་ཉིད་ནི་མེད་ཀྱང༌། དུ་བ་ཙམ་གྱི་མཚན་ཉིད་ནི་མི་ལྡོག་སྟེ། དངོས་པོ་གཞན་ལ་ཙན་དན་གྱི་མེ་ལ་སོགས་པའི་རིགས་ལོག་ཀྱང་དུ་བའི་རིགས་མཐོང་བའི་ཕྱིར་རོ། ། དེས་ན་སྤྱི་དང་ཁྱད་པར་དངོས་པོ་གཅིག་ཀྱང་མཚན་ཉིད་རྣམ་པར་ཕྱེ་བ་ན་གཅིག་ནི་སྐྱེད་བྱེད་དང༌། གཞན་ནི་སྐྱེད་བྱེད་མ་ཡིན་པར་གཏན་ལ་འབེབས་པའི་ཚད་མས་ངེས་པ་ཡིན་ནོ། ། དེས་ན་དེའི་རྗེས་སུ་འབྲངས་པས་དུ་བའི་རིགས་དང་ལྡན་པ་གཞན་ནི་མེའི་རིགས་ཀྱི་འབྲས་བུར་ངེས་ནུས་ལ། ཁྱད་པར་གྱི་འབྲས་བུར་ནི་མ་ཡིན་པས། རྣམ་པ་ཐམས་ཅད་དུ་གོ་བྱ་གོ་བྱེད་དུ་ཐལ་བའི་སྐྱོན་མེད་དོ། ། དཔེ་ལ་མཐོང་བའི་དུ་བ་དང༌། གཞན་དངོས་པོ་ཐ་དད་ཀྱང་རིགས་གཅིག་པའི་ཕྱིར་དང༌། ཚད་མས་ཀྱང་རིགས་རྒྱུ་འབྲས་སུ་རྟོགས་པའི་ཕྱིར་གཞན་དུ་དེ་དུ་བའི་རིགས་མེ་སྤངས་པ་མེ་མ་ཡིན་པ་ལས་སྐྱེ་སྲིད་པ་ཡང་དཔེ་ལ་ཞུགས་པའི་ཚད་མ་ལྔ་པོ་ཉིད་ཀྱིས་བཀག་པ་ཡིན་ནོ། ། དཔེར་ན་དེའི་ཚེ་ཆོས་ཅན་གཞན་ལ་མེ་མེད་པར་དུ་བ་སྐྱེ་ན།

དཔེ་ལ་ཞུགས་པའི་ཚད་མ་ལ་གནོད་པ་བཞིན་དུ་གཞན་འགའ་ཞིག་ཏུ་ད་ལྟར་སྲིད་ན་ཡང་དཔེ་ལ་ཞུགས་པའི་ཚད་མའི་ཡུལ་དང་འགལ་བས། ཚད་མའི་ཡུལ་ངེས་པ་ན་དེ་ཐམས་ཅད་བཀག་པར་ཡང་གྲུབ་བོ། ། འདི་ཡང་འོག་ཏུ་གསལ་བར་བརྗོད་པར་བྱའོ། ། དེས་ན་གོ་བྱེད་ཆད་པའི་སྐྱོན་ཡང་མེད་དོ། ། གལ་ཏེ་དངོས་པོ་གཅིག་ལ་མཚན་ཉིད་གཉིས་ཡོད་དམ་མེད། དང་པོ་ལྟར་ན་ཆ་ཤས་ཀྱི་བསྐྱེད་བྱ་སྐྱེད་བྱེད་དུ་ཐལ་བ་དེ་ཉིད་ད་རུང་གནས་སོ། ། མེད་ནའང་ཁྱད་པར་གྱི་ཆ་སྐྱེད་བྱེད་དུ་ཚད་མས་མ་ངེས་ལ། སྤྱིའི་ཆ་ནི་ངེས་སོ་ཞེས་བྱ་བ་འགལ་ལོ་ཞེ་ན། འདི་ལ་དངོས་པོ་ལ་ཆ་དོན་དམ་པར་མེད་དོ། ། འོན་ཀྱང་གསལ་བ་གཞན་གྱི་ཆོས་དང་ཐ་མི་དད་པར་ངོ་ཤེས་པར་བྱེད་པས་མེ་ཙམ་གསལ་བ་གཞན་ལ་འཇུག་པ་དང༌། ཁྱད་པར་མི་འཇུག་པས་ཐ་དད་པར་རྣམ་པར་བརྟགས་པ་ཡིན་ལ། དེའི་རྗེས་སུ་འབྲངས་ནས་ཚད་མའི་བྱེད་པར་གྱུར་པའི་རྣམ་པར་རྟོག་པས་ཀྱང༌། དཔེའི་དངོས་པོ་འདི་ལ་ཙན་དན་གྱི་རིགས་ལོག་ཀྱང༌། དུ་བ་ཙམ་མི་ལྡོག་གི མེའི་རིགས་ལོག་ན་ནི་དུ་བའི་རིགས་ཙམ་ལྡོག་གོ་ཞེས་རྗེས་སུ་འགྲོ་བ་དང་ལྡོག་པ་རྣམ་པར་བརྟགས་ནས། རིགས་གཉིས་ཁོ་ན་རྒྱུ་འབྲས་སུ་ངེས་པ་ཡིན་ནོ། ། དེ་ཡང་ཆ་ཐ་དད་དུ་ངེས་པར་བྱས་པ་ཙམ་འཁྲུལ་གྱི། མཚན་ཉིད་ཀྱི་མེད་ན་མི་འབྱུང་བ་ལ་ནི་མ་འཁྲུལ་ཏེ་ཆོས་དང་ཆོས་ཅན་དུ་རྣམ་པར་འབྱེད་པ་ཙམ་འཁྲུལ་གྱི། བྱས་པ་དང་མི་རྟག་པའི་རང་བཞིན་ཙམ་ལ་ནི་མི་སླུ་བ་བཞིན་ནོ། ། གདོན་མི་ཟ་བར་འདི་ལྟར་ཁས་བླངས་ཏེ། དེ་ལྟ་མ་ཡིན་ན་དངོས་པོའི་རང་བཞིན་དུ་མ་གྲུབ་པ་རྣམ་པར་བརྟག་པ་ལ་མ་ལྟོས་པར་ནི་རྒྱུ་འབྲས་ཉིད་མི་འགྲུབ་སྟེ། ལྡོག་པ་དངོས་པོའི་གནས་པར་མ་གྲུབ་པས། རྣམ་པར་བརྟགས་པ་ཙམ་ཡིན་པའི་ཕྱིར་དང༌། རྗེས་སུ་འགྲོ་བ་ཙམ་དངོས་པོ་ལ་གནས་ཀྱང་རྒྱུ་འབྲས་ཀྱི་མཚན་ཉིད་དུ་མི་རུང་བའི་ཕྱིར་ཏེ། མེ་ཡོད་ན་ཡོད་པ་ལྟར་མེ་དང་དུ་མཉམ་ན། ཡོད་པའི་འགྲོ་བ་མཐའ་དག་ཡོད་ན་ཡང་ཡོད་པས་སོ།

། འདི་ལ་གདོན་མི་ཟ་བར་མེ་མ་ལོག་ན། འགྲོ་བ་མཐའ་དག་ལོག་ཀྱང་མི་ལྡོག་ལ། ལོག་ན་ལོག་པས་མེའི་འབྲས་བུ་ཡིན་ནོ་ཞེས་ལྡོག་པ་རྣམ་པར་བརྟགས་ནས། རྒྱུ་འབྲས་ཀྱི་མཚན་ཉིད་ངེས་པར་བྱ་བ་ཡིན་ནོ། ། འདི་ལ་ནི་ལོག་པས་དངོས་པོ་ལ་མི་གནས་པ་བཏགས་པ་ཁོ་ནར་འགྱུར་རོ། ། འདི་ལྟར་མེ་རང་ཡོད་པའི་དུས་སུ་མེད་པས་དུ་བ་རང་ཡོད་པའི་དུས་སུ་མི་འབྱུང་བ་ལྡོག་པའི་དོན་ཡིན་ནམ། འོན་ཏེ་རྒྱུ་རང་ཡོད་པའི་དུས་ལས་གཞན་དུ་མེད་ན། འབྲས་བུ་ཡང་རང་གི་དུས་ལ་གཞན་དུ་མི་འབྱུང་བ་ཡིན་ནམ། ཡང་ན་རྒྱུ་རང་ཡོད་པའི་དུས་ལས་གཞན་དུ་མེད་པས་འབྲས་བུར་རང་ཡོད་པའི་དུས་སུ་མི་འབྱུང་བ་ཡིན་ནམ། དེ་སྟེ་རྒྱུ་རང་ཡོད་པའི་དུས་སུ་མེད་པས་འབྲས་བུ་རང་ཡོད་པའི་དུས་ལས་གཞན་དུ་མི་འབྱུང་བ་ཞིག་ལྡོག་པའི་དོན་ཡིན། དང་པོ་ནི་མ་ཡིན་ཏེ་འགལ་བའི་ཕྱིར་ཏེ་ཡོད་པའི་ཚེ་ཉིད་མེད་པ་ནི་གནོད་དོ། ། གཉིས་པ་ལྟར་ན་ཧ་ཅང་ཁྱབ་སྟེ། ཀ་བ་དང་བུམ་པ་གཉིས་ཀ་ཡང་རང་མེད་པའི་དུས་སུ་ལྡོག་པའི་ཕྱིར། ལྡོག་པ་ཡོད་པར་ཐལ་ལོ།། ཀ་བ་རང་ལས་གཞན་པའི་དུས་སུ་ལོག་པའི་དབང་གིས་བུམ་པ་དེ་ལྟར་འགྱུར་བ་ནི་མ་ཡིན་པས་མི་ཐལ་ལོ་ཞེ་ན། འོ་ན་མེ་དུས་གཞན་དུ་ལྡོག་པ་ཡང་དུ་བ་དུས་གཞན་དུ་ལྡོག་པ་ཙམ་གྱི་རྒྱུ་མ་ཡིན་ཏེ། མེད་པ་ལ་ནུས་པ་འགལ་བའི་ཕྱིར་དང༌། ལྡོག་པ་རྒྱུ་འབྲས་སུ་ངེས་པས་དངོས་པོ་རྒྱུ་འབྲས་སུ་སྒྲུབ་ན་ཐུག་པ་མེད་པའི་ཕྱིར་ཏེ། ལྡོག་པ་ཡང་ལྡོག་པ་གཞན་ལ་ལྟོས་ལ། དེ་ཡང་རྒྱུ་འབྲས་སུ་གྲུབ་དགོས་པས་དེ་ཁོ་ན་ལྟར་མཐའ་ཐུག་པ་མེད་དོ། ། འོན་ཏེ་གཞན་གྱི་དུས་སུ་མེད་པ་ནི་མ་ཡིན་པར་དགག་པས་རང་གི་དུས་སུ་ཡོད་པ་ལ་བརྗོད་ན། འོ་ན་མེ་དུ་རང་གི་དུས་སུ་ཡོད་པ་ཙམ་ལྡོག་པའི་སྒྲས་བརྗོད་པར་འགྱུར་ལ། དེ་ལྟར་ཡང་མེ་ཡོད་ན་དུ་བ་ཡོད་པ་ཉིད་ལྡོག་པའི་སྒྲས་བརྗོད་པས་ན། རྗེས་སུ་འགྲོ་བ་ཙམ་འཁྲུལ་བར་བརྗོད་པས་བཀག་ཟིན་ཏོ། ། རྣམ་པར་རྟོག་པ་གསུམ་པ་ལྟར་ན་ཡང་ལྡོག་པ་མ་གྲུབ་སྟེ།

མེ་རང་མེད་པའི་དུས་སུ་ནམ་ཡང་མེད་མོད་ཀྱི། དེ་ལྟ་ན་ཡང་དུ་བ་ནི་རྟག་ཏུ་རང་གི་དུས་སུ་མི་ལྡོག་པའི་ཕྱིར་རོ། ། རྣམ་པར་རྟོག་པ་བཞི་པ་ཡང་མི་འཐད་དོ། ། རྒྱུ་རང་ཡོད་པའི་དུས་སུ་མེད་པ་ནི་འགལ་བའི་ཕྱིར་ཏེ། དེའི་ཚེ་ཡོད་པས་སོ། ། དེས་ན་ལྡོག་པའི་དོན་ནི་སྒྲོ་འདོགས་ཀྱིས་བརྟགས་པ་ཡིན་ཏེ། མེ་རང་གི་དུས་སུ་མ་གྲུབ་ན་དུ་བ་ཡང་རང་གི་དུས་སུ་མི་འབྱུང་བས་དེ་གཉིས་རྒྱུ་འབྲས་སུ་གྲུབ་པ་ཡིན་ཏེ། དངོས་པོ་གཞན་ལ་མེ་ཉིད་མེད་པས་དེར་དུ་བ་མེད་པའི་རྗེས་སུ་འབྲངས་ཏེ། འདི་ཉིད་ཀྱང་མེར་མ་གྱུར་ན་དུ་བ་འདིར་མི་འགྱུར་རོ་ཞེས་བྱ་བ་ཡིན་ནོ། ། དེ་བཞིན་དུ་འདིར་ཡང་མེའི་མཚན་ཉིད་ལོག་ན་ཙན་དན་གྱི་རིགས་ཡོད་ཀྱང་དུ་བའི་རིགས་མི་འབྱུང་ལ། ཙན་དན་གྱི་མེ་ཉིད་མེད་ཀྱང་མེའི་རང་བཞིན་ཡོད་ན། དུ་བའི་རིགས་འབྱུང་ངོ་ཞེས་མཚན་ཉིད་རྣམ་པར་ཕྱེ་བ་ནི་བརྟགས་པ་ཡིན་པ་ལ་མི་འཐད་པ་མ་མཐོང་ངོ༌།། དེའང་རྫས་གཞན་ལ་དམིགས་པའི་ཆོས་ཀྱི་རྗེས་སུ་འབྲངས་པ་ཡིན་ཏེ་སྔར་བཤད་པ་བཞིན་ནོ། ། དེས་ན་དངོས་པོ་ཆ་མེད་པ་ཡང་ཡིན་ལ། ཚད་མ་འཇུག་པའི་ཤུགས་ཀྱིས་རྣམ་པར་རྟོག་པས་ཆར་བཏགས་པས། མཚན་ཉིད་ཀྱི་རྒྱུ་འབྲས་མ་འཆོལ་བར་ཐ་སྙད་ཀྱི་ལམ་དུ་ཡང་གྲུབ་བོ། ། དེ་ཁོ་ནར་དཔྱད་ན་ནི་རྒྱུ་དང་འབྲས་བུ་ལ་སོགས་པ་གང་ཡང་མི་འཐད་དོ། ། འབྲས་བུའི་མཚན་ཉིད་ཀྱིས་གོ་བྱེད་ཡིན་པ་ལ་ཧ་ཅང་ཐལ་བ་སྤངས་པའོ། ། ད་ནི་མི་འཁྲུལ་བ་སྒྲུབ་པའི་དོན་དུ་དྲི་བ་འགོད་པ་ནི་གལ་ཏེ་ཞེས་བྱ་བའོ། ། འདི་ལ་ལན་ཧ་ཅང་ཐལ་བ་བརྗོད་པ་ནི་དེ་ལ་འཁྲུལ་ན་འདི་ཞེས་བྱ་བའོ། ། འདོད་པ་ཁོ་ནའོ་ཞེས་རྟོག་པ་ལ། ཐལ་བ་ལ་གནོད་པ་སྒྲུབ་པའི་དོན་དུ་རྒྱུ་འབྲས་ཀྱི་ཆོས་ངེས་པར་བྱེད་པའི་ཚད་མ་འགོད་པ་ནི། དེའི་མཚན་ཉིད་དུ་གྱུར་པ་ཞེས་བྱ་བ་ལ་སོགས་པའོ། ། འདི་ལ་སློབ་དཔོན་ཤཱཀྱ་བློ་ལ་སོགས་པ་འཆད་པ་ནི། ཚད་མ་ནི་གཉིས་ཏེ། མི་དམིགས་པ་སྔོན་དུ་སོང་བའི་མངོན་སུམ་གཉིས་སམ།

མངོན་སུམ་སྔོན་དུ་སོང་བའི་མི་དམིགས་པ་གཉིས་ཏེ་གསུམ་མཚན་ཉིད་གང་ཡང་རུང་བས་རྒྱུ་འབྲས་སུ་འགྲུབ་པ་ཡིན་ཏེ། འདིར་བརྗོད་པའི་མངོན་སུམ་དང་མི་དམིགས་པ་མཐའ་དག་ནི་མ་ཡིན་ནོ། ། དེ་ལ་རྗེས་སུ་འགྲོ་བའི་སྒོ་ནས་ངེས་པར་བྱེད་ན་ནི་སྔ་མ་གསུམ་ཡིན་ལ། ལྡོག་པའི་སྒོ་ནས་ངེས་པར་བྱེད་ན་ནི་ཕྱི་མ་གསུམ་ཡིན་ནོ་ཞེས་སོ། ། དེའི་བསམ་པ་ནི་དཔེར་ན་གཏན་ཚིགས་ཀྱི་རྗེས་སུ་འགྲོ་ལྡོག་གི་ཁྱབ་པ་དག་ལས་གང་རུང་གཅིག་དངོས་སུ་རྟོགས་ན་གཉིས་པ་རྟོགས་པ་ནང་དུ་འདུས་པས་ཡང་དེ་རྟོགས་པ་མི་འཚོལ་བ་བཞིན་དུ། རྒྱུ་འབྲས་ཀྱི་རྗེས་སུ་འགྲོ་ལྡོག་ལ་ཡང་ཡིན་ཏེ། རིགས་པ་མཚུངས་པའི་ཕྱིར་རོ། ། དེས་ན་གང་རུང་ནི། གསུམ་གྱིས་ངེས་པས། གཉིས་པ་ཡང་དེ་ཉིད་ཀྱི་ནང་དུ་འདུའོ། ། ཞེས་བྱ་བ་ཡིན་ནོ། ། དེ་ལ་རེ་ཞིག་འདི་དཔྱད་དེ། ཅི་རྗེས་སུ་འགྲོ་བ་ཙམ་མམ། ལྡོག་པ་ཙམ་རྒྱུ་འབྲས་ཀྱི་མཚན་ཉིད་ཡིན་ནམ། འོན་ཏེ་ཕན་ཚུན་ཁྱད་པར་ཅན་ཡིན། དང་པོ་ལྟར་ན་མི་འཐད་དེ། མར་མེ་ཤི་མ་ཐག་ཏུ་མུན་པ་ཡོད་པའམ། སྒྲ་ཞི་མ་ཐག་ཏུ་སྣང་བ་འགགས་པ་ལ་རྗེས་སུ་འགྲོ་བ་ཙམ་དང༌། ལྡོག་པ་ཙམ་ཡོད་ཀྱང་རྒྱུ་འབྲས་མ་ཡིན་པས་འདོད་རྒྱལ་བ་ཡིན་པའི་ཕྱིར་རོ། ། འདི་ལྟར་མར་མེ་ཤི་བ་ཞེས་བྱ་བ་ནི་ད་རེས་འོད་དང་བྲལ་བའི་སྡོང་བུའི་རྣམ་འགྱུར་ལ་བརྗོད་པར་འདོད་དོ། ། སྡོང་བུའི་རྣམ་འགྱུར་ཡོད་མ་ཐག་ཏུ་སྔ་ན་མེད་པའི་མུན་པའི་རྒྱུན་ཡོད་པས་རྗེས་སུ་འགྲོ་བ་ཙམ་ཡོད་པ་ཡིན་ཡང་དེ་གཉིས་རྒྱུ་འབྲས་ནི་མ་ཡིན་ནོ། ། ཡིན་ན་སྡོང་བུའི་རྣམ་འགྱུར་མེད་པའི་ཡུལ་དང་དུས་སུ་མུན་པ་ལྡོག་པར་ཐལ་བའི་ཕྱིར་རོ། ། མུན་པ་ནི་སྒྲོན་མ་ལ་སོགས་པ་མི་མཐུན་པའི་རྐྱེན་གྱིས་མ་ཟིན་པའི་ཉེ་བར་ལེན་པ་ཙམ་ལས་སྐྱེ་ལ། སྣང་བ་ནི་ལྷན་ཅིག་བྱེད་པ་ཉི་མའི་དཀྱིལ་འཁོར་ལ་སོགས་པ་ལ་ལྟོས་པ་ལས་ཡིན་ནོ། ། དེས་ན་སྡོང་བུའི་རྣམ་འགྱུར་ལ་སོགས་པ་ནི་དེའི་རྒྱུ་མ་ཡིན་ནོ།

། དེས་ན་མི་དམིགས་པ་སྔོན་དུ་སོང་བའི་མངོན་སུམ་གཉིས་ཀྱི་རྗེས་སུ་འགྲོ་བ་ཙམ་གྲུབ་ཀྱང་རྒྱུ་འབྲས་སུ་མི་འགྲུབ་སྟེ། མ་སྐྱེས་པ་དང་རྒྱུ་མེད་པར་སྐྱེས་པ་དང༌། རྒྱུ་གཞན་ལས་སྐྱེས་པའི་དོགས་པ་གསུམ་བཀག་པས་དེར་གྲུབ་པ་ཡིན་ནོ། ། འདིར་ནི་སྔར་མ་དམིགས་པས་རྟག་ཏུ་ཡོད་པ་དང༌། ཕྱིས་དམིགས་པས་རྟག་ཏུ་མེད་པར་དོགས་པ་བཀག་པས་མ་སྐྱེས་པ་བཀག་ཀྱང་རྒྱུ་མེད་པར་སྐྱེས་པ་དང༌། གཞན་གྱི་རྒྱུ་ཅན་ཇི་ལྟར་དགག་སྟེ། སྡོང་བུའི་རྣམ་འགྱུར་དང་མུན་པ་ལ་ཡང་བཀག་པར་ཐལ་བའི་ཕྱིར་རོ། །གལ་ཏེ་རྒྱུ་མེད་པ་གཞན་གྱི་རྒྱུ་ཡིན་ན་མེ་ཉེ་བའི་སྔར་ཡང་ཡོད་པར་ཐལ་ཏེ། ད་ལྟ་ཁོ་ན་ཡོད་པའི་རྒྱུ་ལྷག་པ་མ་མཐོང་བའི་ཕྱིར་རོ་ཞེ་ན། རེ་ཞིག་རེས་འགའ་བ་ཡིན་པས་རྒྱུ་མེད་པར་མི་འཐད་མོད། གཞན་གྱི་རྒྱུ་ཅན་ཡིན་པ་ཅི་འགལ་ཏེ་མི་སྣང་བ་ཤ་ཟ་ལ་སོགས་པ་སྔར་མེད་པའི་རྒྱུ་ད་ལྟ་ཉེ་བ་ལ་སྲིད་པ་ལ་གནོད་བྱེད་མེད་པའི་ཕྱིར་རོ། ། རེས་འགའ་བ་ལས་རྒྱུ་དང་ལྡན་པ་ཙམ་དུ་ངེས་པ་ཡང་འཐད་པའི་དབང་གིས་ཡིན་གྱི་མངོན་སུམ་གྱིས་འབྲས་སུ་གྲུབ་པ་ནི་མ་ཡིན་པའི་ཕྱིར་དང༌། རྒྱུ་ངེས་པ་དང་འབྲེལ་བར་ཡང་དེ་ཙམ་ལས་མི་འགྲུབ་པའི་ཕྱིར་རོ།

 ། དེ་བཞིན་དུ་མངོན་སུམ་སྔོན་དུ་སོང་བའི་མི་དམིགས་པ་ལ་ཡང་སྔར་དམིགས་པ་རྟག་ཏུ་མེད་པ་དང༌། ཕྱིས་མི་དམིགས་པས་རྟག་ཏུ་ཡོད་པ་བཀག་པས་མ་སྐྱེས་པར་དོགས་པར་ལྡོག་མོད རྒྱུ་མེད་པ་དང་གཞན་གྱི་རྒྱུ་ཅན་ནི་མི་ལྡོག་སྟེ་སྒྲ་ཞི་མ་ཐག་ཏུ་སྤྲིན་ལ་སོགས་པས་བསྒྲིབས་པ་སྣང་བ་མེད་ཀྱང་རྒྱུ་འབྲས་ཀྱི་རང་བཞིན་མ་ཡིན་པས་ན། སྔར་ལྷན་ཅིག་ཏུ་དམིགས་པ་ལས་གཅིག་མ་དམིགས་ན་མ་དམིགས་པས་ལྡོག་པ་ཙམ་ངེས་ཀྱང་རྒྱུ་འབྲས་སུ་མི་རྟོགས་ཏེ་སྒྲ་དང་འོད་ཀྱང་དེར་ཐལ་བའི་ཕྱིར་རོ། ། དེས་ན་རྗེས་སུ་འགྲོ་བ་ཙམ་དང་ལྡོག་པ་ཙམ་ནི་རྒྱུ་འབྲས་མ་ཡིན་པ་ལ་ཡང་ཡོད་པས་འདོད་རྒྱལ་བར་སྲིད་པའི་ཕྱིར། རྗེས་འགྲོ་འབའ་ཞིག་དང་ལྡོག་པ་འབའ་ཞིག་འཛིན་པའི་ཚད་མ་གསུམ་ནི་རྒྱུ་འབྲས་སྒྲུབ་པར་མི་ནུས་སོ། ། འོ་ན་ནི་རྗེས་སུ་འགྲོ་བ་ལྡོག་པའི་ཁྱད་པར་ཅན་དང་ལྡོག་པ་རྗེས་སུ་འགྲོ་བའི་ཁྱད་པར་ཅན་ཁོ་ན་རྒྱུ་འབྲས་ཀྱི་མཚན་ཉིད་ཡིན་མོད་སྙམ་ན། དེ་ནི་ཚད་མ་གསུམ་གྱིས་མི་རྟོགས་ཏེ། མི་དམིགས་པ་སྔོན་དུ་སོང་བའི་མངོན་སུམ་གཉིས་ཏེ། དང་པོ་གསུམ་ལ་ནི་ལྡོག་པ་མི་སྣང་བའི་ཕྱིར་དང༌། ཕྱི་མ་གསུམ་པོ་མངོན་སུམ་སྔོན་དུ་སོང་བ་མི་དམིགས་པ་ལ་ཡང་རྗེས་སུ་འགྲོ་བ་མི་སྣང་བའི་ཕྱིར་རོ། ། མི་སྣང་བ་ཡང་ཤུགས་ལས་ངེས་སོ་ཞེ་ན། འོ་ན་མར་མེ་ཤི་བའི་ལྷག་མ་དང་མུན་པའམ། རྔ་སྒྲ་དང་སྣང་བ་ཡང་དེ་ལྟར་ཐལ་ལོ། ། འོ་ན་གཏན་ཚིགས་ཀྱི་རྗེས་སུ་འགྲོ་ལྡོག་ལ་གཅིག་རྟོགས་པས་གཉིས་པ་ཤུགས་ཀྱིས་འཕེན་པ་ཇི་ལྟར་ཞེ་ན། དེ་ནི་འབྲེལ་བ་ངེས་པར་གྲུབ་པའི་སྟོབས་ཀྱིས་རྗེས་སུ་འགྲོ་བའི་ཁྱབ་པའམ། ལྡོག་པའི་ཁྱབ་པ་ངེས་པ་ཡིན་ནོ། ། འབྲེལ་བ་དེ་ནི་གཉིས་ཀ་ལ་ཐུན་མོང་དུ་མི་འཁྲུལ་བ་ཡིན་པའི་ཕྱིར་དེའི་སྟོབས་ཀྱིས་རྗེས་འགྲོ་ངེས་པ་ན། འབྲེལ་བའི་དབང་ཁོ་ནས་ལྡོག་པ་མེད་པར་དོགས་པ་གཅོད་ལ། ལྡོག་པ་ཡང་དེ་བཞིན་ནོ། ། དེས་ན་རྗེས་འགྲོ་ཙམ་གྱི་དབང་གིས་ལྡོག་པ་ངེས་པ་ནི་མ་ཡིན་གྱི།

འབྲེལ་བའི་བདག་ཉིད་ཆེ་བ་དེ་འདྲ་བ་ཡིན་ཏེ། དེ་ངེས་པ་ནི་ལྡོག་པ་མེད་པར་སྒྲོ་འདོགས་པ་ལ་གནོད་པའོ། ། དེ་ལྟར་ན་དོན་གྱིས་རྟོགས་པའི་ལྡོག་པ་རྗེས་འགྲོའི་ཁྱད་པར་དུ་གྲུབ་བོ། ། དངོས་སུ་ནི་གང་ཆེད་དུ་བཏགས་པ་དེ་ཙམ་ཞིག་སྣང་བར་ཟད་པས། གང་རུང་ཞིག་དངོས་སུ་རྟོགས་པ་ཡིན་ནོ། ། མངོན་སུམ་གྱི་རྒྱུ་འབྲས་རྟོགས་པའི་དུས་སུ་ནི་འབྲེལ་བ་ལ་མི་ལྟོས་ཏེ། སྣང་བ་ཉིད་ལས་རྟོགས་པ་ཡིན་ནོ། ། དེའི་ཚེ་ནི་གཉིས་ཀ་མི་སྣང་ན་རྒྱུ་འབྲས་གྱི་ཆོས་མ་རྟོགས་པ་ཁོ་ནའོ། ། དེས་ན་གཏན་ཚིགས་ཀྱི་རྗེས་སུ་འགྲོ་ལྡོག་དང་མི་མཚུངས་པས་གཉིས་ཀ་མི་འཛིན་པ་ཚད་མ་གསུམ་ཙམ་སྒྲུབ་བྱེད་མ་ཡིན་ནོ། ། འོ་ན་ཇི་ལྟར་ཞེ་ན། མངོན་སུམ་དང་མི་དམིགས་པ་རྣམ་པ་ལྔས་རྒྱུ་འབྲས་ཀྱི་མཚན་ཉིད་ངེས་པས་དེ་ཁོ་ན་ཚད་མ་ཡིན་ནོ། ། ཅི་ལྟར་ཞེ་ན། དང་པོའི་སྣང་བ་མི་དམིགས་པ་དང༌། ཕྱིས་ཀྱི་མངོན་སུམ་གྱིས་ནི་མ་སྐྱེས་པ་འགོག་སྟེ། མ་སྐྱེས་པའི་དོན་ནི་རྟག་ཏུ་མེད་པའམ། ཡོད་པ་ཡིན་པས་ཅི་རིགས་པར་དེ་འདིས་སེལ་བའི་ཕྱིར་རོ། ། སྣང་བ་མི་དམིགས་པའི་རྗེས་ལ་དམིགས་པ་གཉིས་དང༌། དམིགས་པའི་རྗེས་ལ་མི་དམིགས་པ་གཉིས་ཀྱིས་ནི་སྔར་གྱི་མི་དམིགས་པ་དང༌། སྔར་གྱི་དམིགས་པ་ལ་ལྟོས་པས་རྗེས་སུ་འགྲོ་བ་དང་ལྡོག་པ་ངེས་ལ། དེས་ནི་དུ་བ་རྒྱུ་མེད་པར་སྐྱེས་པ་དང༌། གཞན་གྱི་རྒྱུ་ཅན་འགོག་སྟེ། མེའི་རྒྱུ་ཅན་ཁོ་ན་ཡོངས་སུ་བཅད་པའི་ཕྱིར་རོ། ། དེ་ལྟར་ན་རྒྱུ་འབྲས་གཉིས་ཀའི་ཡུལ་ཅན་གྱི་སྣང་བ་མི་དམིགས་པ་དང༌། དེ་ནས་རྒྱུའི་ཡུལ་ཅན་གྱི་མངོན་སུམ་དང༌། དེ་ནས་འབྲས་བུའི་ཡུལ་ཅན་གྱི་མངོན་སུམ་དང༌། དེ་ནས་ཡང་རྒྱུའི་ཡུལ་ཅན་ཀྱི་སྣང་བ་མི་དམིགས་པ་དང༌། དེ་ནས་འབྲས་བུའི་ཡུལ་ཅན་གྱི་སྣང་བ་མི་དམིགས་པ་སྟེ། ཚད་མ་རྣམ་པ་ལྔ་ཕན་ཚུན་ལྟོས་པས་དུ་བ་མེ་ཡོད་ན་ཡོད་པ་དང༌། མེད་ན་ལྡོག་པར་འཛིན་པས། རྗེས་སུ་འགྲོ་བ་དང་ལྡོག་པ་ཕན་ཚུན་ཁྱད་པར་ཅན་དང༌།

ཁྱད་པར་གྱི་དངོས་པོར་འབྲེལ་བ་འཛིན་ལ། དེ་གཉིས་ཀྱང་རྒྱུ་འབྲས་ཀྱི་མཚན་ཉིད་ཡིན་པས། རྒྱུ་དང་འབྲས་བུ་ནི་རྣམ་པ་ལྔས་འཛིན་ཏོ། ། ཞེས་རབ་ཏུ་བསྒྲགས་སོ། ། གལ་ཏེ་དེ་ལྔས་རྗེས་སུ་འགྲོ་བ་དང་ལྡོག་པ་གཉིས་ཀ་འཛིན་པ་ལ་རྩོད་པ་མེད་མོད། དེ་ལྟ་ན་ཡང་རྒྱུ་འབྲས་སུ་ད་རུང་མི་འགྲུབ་སྟེ། རྗེས་སུ་འགྲོ་བ་དང་ལྡོག་པ་འདོད་རྒྱལ་བར་སྲིད་པའི་ཕྱིར་ཏེ། རྗེས་འགྲོ་ཙམ་དང་ལྡོག་པ་ཙམ་འདོད་རྒྱལ་བ་ཡིན་པ་བཞིན་ནོ་ཞེ་ན། དོགས་པ་འདི་ལ་བརྗོད་པ་ལན་ཅིག་དེ་ལྟར་མཐོང་བས་ཀྱང་ཞེས་བྱ་བ་ནས་མི་འབྱུང་བའི་ཕྱིར་རོའི་བར་རོ། ། འདི་ལྟར་བསམ་པ་ཡིན་ཏེ། འདོད་རྒྱལ་བའི་དོན་ཅི་ཡིན་འདི་ཉིད་དུ་མེ་དང་དུ་བ་རྒྱུ་འབྲས་མ་ཡིན་བཞིན་དུ། དེའི་དབང་གིས་རྗེས་སུ་འགྲོ་བ་དང་ལྡོག་པ་དང་འབྲེལ་བ་ཡིན་ནམ། འོན་ཏེ་འདིར་རྒྱུ་འབྲས་ཡིན་པ་ལ་མི་སྙོན་ཡང་གཞན་དུ་དེའི་རང་བཞིན་ཅན་རྒྱུ་འབྲས་མ་ཡིན་པ་སྲིད་པའི་དོན་ཡིན། དང་པོ་ནི་མི་འཐད་དེ། རྒྱུ་འབྲས་ཀྱི་མཚན་ཉིད་ནི་རྗེས་སུ་འགྲོ་བ་དང་ལྡོག་པ་ཕན་ཚུན་འབྲེལ་བ་ལས་གཞན་པའི་ཁྱད་པར་མེད་པའི་ཕྱིར་ན། རྒྱུ་འབྲས་ཀྱི་མཚན་ཉིད་དང་ལྡན་པ་རྒྱུ་འབྲས་མ་ཡིན་པ་ནི་འགལ་བའི་ཕྱིར་རོ། ། དེ་ལྟ་མ་ཡིན་ན་རྒྱུ་དང་འབྲས་བུའི་ཐ་སྙད་གཏན་ཆད་པར་ཐལ་ཏེ། དེ་གཉིས་ལས་གཞན་པ་རྒྱུ་འབྲས་སུ་བཞག་པའི་རྒྱུ་ནི་གང་དུ་ཡང་མ་དམིགས་པའི་ཕྱིར་རོ། ། གལ་ཏེ་རྗེས་སུ་འགྲོ་ལྡོག་ཙམ་རྒྱུ་འབྲས་ཀྱི་མཚན་ཉིད་ཡིན་ཡང་འདིར་ནི་ལྡོག་པ་ཉིད་མེད་དེ། དུ་བ་མེ་མེད་པར་ཡང་མཐོང་བའི་ཕྱིར་རོ་ཞེས་དོགས་པ་བསུ་བ་ནི། གལ་ཏེ་ཞེས་བྱ་བའོ། ། དེས་ན་རྣམ་པར་རྟོག་པ་དང་ བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། ཚད་མ་རྣམ་ངེས་ཀྱི་དཀའ་གནད་རྣམ་བཤད་བཞུགས་སོ། ། -PAGE 252--PAGE 181-