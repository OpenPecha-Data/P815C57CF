༄༅། །དབུས་མཐའི་དོན་བསྡུས་བཞུགས་སོ། །ཀ༡ ཀླད་ཀྱི་དོན་བསྟན་པ།

བདེ་བར་གཤེགས་པ་རྣམ་པ་ཐམས་ཅད་དང་ལྡན་པའི་ཆོས་ཀྱི་འཁོར་ལོ་རབ་ཏུ་བསྐོར་བས་འགྲོ་བའི་སྡུག་བསྔལ་གྱིས་འཁོར་ལོ་རབ་ཏུ་ཞི་བར་མཛད་པ་ལ་རབ་ཏུ་གུས་པས་ཕྱག་འཚལ་ལོ། ། བསྟན་བཅོས་འདིར་ཤེས་པར་བྱ་བ་དང་རྗེས་སུ་སྒྲུབ་པ་དང་ཐོབ་པའི་མཚན་ཉིད་གསུམ་མོ། ། ཐུན་མོང་དང་མ་ཡིན་པའི་རྣམ་པས་རྒྱས་པ་དང་བསྡུས་ཏེ་བསྟན་པའི་སྒོ་ནས་མཐའ་གཉིས་དང་བྲལ་བའི་དོན་དམ་པའི་རང་བཞིན་བསྟན་པ་གཙོར་བྱེད་དོ། ། དེས་ན་དབུས་དང་མཐའ་རྣམ་པར་འབྱེད་པ་ཞེས་པའམ་དབུ་མའི་ལམ་རྣམ་པར་འབྱེད་པ་ཞེས་ཀྱང་བརྗོད་པ་ཡིན་ནོ། ། དེ་འཆད་པ་ལ་དང་པོའི་ཚིགས་སུ་བཅད་པ་སློབ་དཔོན་གྱིས་གསུངས་པ་ནི་བསྟན་བཅོ་འདི་ནི་རབ་མཛད་པ་ཞེས་བྱ་བའོ། ། ཀ༢ གཞུང་གི་དོན་བསྟན་པ་ལས། ཁ༡ ལུས་རྣམ་པར་གཞག་པ། འདིར་ཡང་བསྡུས་པའི་དོན་དང་དགོས་པའི་དོན་དང་ཚིག་གི་དོན་གསུམ་གྱིས་ཤེས་པར་བྱ་བའོ། ། དང་པོ་ནི་གཉིས་ཏེ་མཆོད་པ་དང་བཤད་པར་དམ་བཅའ་བའི་དོན་མཛད་པ་པོ་དང་འཆད་པ་པོ་མཆོད་པའི་ཞིང་ཉིད་དང་དགོས་འབྲེལ་ཏེ་རིམ་པ་བཞིན་ནོ། ། དེ་ལ་བསྟན་བཅོས་འདི་ནི་ཞེས་བྱ་བ་དང་རྣམ་པར་དབྱེ་བ་བསྒྱུར་ནས་འགྲེལ་པའི་དོན་རྣམས་ཞེས་བྱ་བ་ནི་བརྗོད་བྱ་བསྟན་པ་སྟེ། དེས་ན་དོན་བསྟན་བཅོས་ཀྱི་ཚིག་ཀྱང་བརྗོད་བྱར་བྱེད་པའོ། ། དབྱེ་ཕྱིར་ཞེས་བྱ་བ་ནི་དགོས་པའོ། ། དགོས་པའི་དགོས་པ་དེའི་དོན་ངེས་པ་སྔོན་དུ་སོང་ནས་ཤེས་རབ་གསུམ་གྱི་རབ་ཏུ་སྦྱངས་པ་ལས་འཇིག་རྟེན་ལས་འདས་པའི་ལམ་གྲུབ་པ་དང་དེའི་ཡང་འབྲས་བུ་མྱ་ངན་ལས་འདས་པ་ཐོབ་པ་ནི་དོན་གྱིས་གོ་བར་བྱ་བའོ། ། འབྲེལ་བ་ཡང་དོན་གྱིས་གོ་སྟེ་དེས་ན་བཤད་པར་དམ་བཅས་པས་དགོས་འབྲེལ་བསྟན་ཏོ། ། འོ་ན་ངག་འདི་བཀོད་པའི་འབྲས་བུ་གང་ཡིན་ཞེ་ན་མཆོད་བརྗོད་ཀྱི་འབྲས་བུ་ནི་རྣམ་པ་གཉིས་ཏེ་རང་གི་དོན་དང་གཞན་གྱི་དོན་ནོ། །དང་པོའང་གསུམ་སྟེ་འཇིག་རྟེན་གྱི་དོན་དང༌། ཕན་བདེའི་དོན་དང༌། འདོད་པའི་དོན་ཏེ།

བདག་ཉིད་དམ་པའི་སྤྱོད་པ་དང་ལྡན་པར་བསྟན་པ་དང་བསོད་ནམས་འཕེལ་བས་སྡུག་བསྔལ་ལ་སོགས་པ་སྤོང་ཞིང་ཕུན་སུམ་ཚོགས་པ་ཐོབ་པ་དང་བགེགས་ཞི་བས་བསྟན་བཅོས་རྩོམ་པ་མཐར་ཕྱིན་པ་སྟེ་རིམ་པ་བཞིན་ནོ། ། གཞན་གྱི་དོན་ཡང་གསུམ་སྟེ། རྒྱུ་འཛིན་པ་དང༌། ཐབས་ལ་འཇུག་པ་དང༌། ཐབས་མི་འདོར་བའོ། ། དང་པོ་ནི་འཇིག་རྟེན་དང་འཇིག་རྟེན་ལས་འདས་པའི་འབྲས་བུ་ཐམས་ཅད་ཀྱི་རྒྱུ་ནི་བསོད་ནམས་ཡིན་པས་དམ་པ་ལ་དང་བས་གཞན་གྱི་རྒྱུད་ལ་བསོད་ནམས་བསྐྱེད་པའོ། ། གཉིས་པ་ནི་བསོད་ནམས་བསགས་པ་རྣམས་ཕུན་སུམ་ཚོགས་པ་རྣམས་འགྲུབ་པའི་རྐྱེན་ཡང་དག་པའི་བསྟན་བཅོས་ལ་སོགས་པ་ཉན་པ་པོ་ལ་སོགས་པ་ལ་འཇུག་པའོ། ། འདི་ཡང་རྣམ་པ་གསུམ་གྱིས་ཏེ་བསྟན་བཅོས་དོན་ཆེན་པོ་དང་ལྡན་པར་བསྟན་པས་ངེས་པའི་རྐྱེན་ལ་འཇུག་པ་སྟོན་པའི་ཆེ་བ་བསྟན་པས་ངེས་པའི་རྐྱེན་ལ་འཇུག་པ་སྟེ། འཇིག་རྟེན་འབྲས་བུ་ཆེན་པོའི་བྱ་བ་ལ་འཇུག་པ་ན། འདོད་པའི་ལྷ་ལ་ཕྱག་བྱས་ནས་འཇུག་པ་གཞན་དུ་རབ་ཏུ་བྱེད་པའི་བཤད་པ་ལ་འཇུག་པ་ན། དེ་མཛད་པ་དང་འཆད་པ་ལ་ཕྱག་བྱས་ནས་འཇུག་པ་ལས་ན། འདི་ལ་དགོས་པ་ཆེན་པོ་ཡོད་པར་རྟོགས་ནས་འཇུག་པའོ། ། ཡང་ན་བསྟན་བཅོས་ལ་ཡིད་ཆེས་པར་བྱ་བའི་ཕྱིར་ཏེ་མཛད་པ་པོ་བཅོམ་ལྡན་འདས་མ་ཕམ་པ་དང་འཆད་པ་པོ་སློབ་དཔོན་ཐོགས་མེད་ཡིན་ལ་དེ་དག་ཀྱང་མཆོད་པར་འོས་པའི་ཡོན་ཏན་དང་ལྡན་པར་གོ་བས་རྩ་བ་དང་བཤད་པ་ལ་ཡིད་ཆེས་པར་འགྱུར་རོ། ། ཡང་ན་སྟོན་པ་གྲུབ་པ་ལས་ཏེ། རྒྱལ་བའི་སྲས་པོས་མཛད་པས་ན་འདི་ནི་རྒྱལ་བའམ་དེའི་སྲས་ཀྱི་རང་གི་མངོན་པར་བྱང་ཆུབ་པའི་དོན་བསྟན་པ་ཡིན་གྱི་སྟོན་པ་པོས་མ་མྱོང་བའི་དོན་རྣམས་འཇིག་རྟེན་གྱིས་མྱོང་བའི་དོན་སྟོན་པ་ནི་མ་ཡིན་ནོ་ཞེས་རྟོགས་ནས་འཇུག་པའོ། ། དེ་ལྟ་ན་དེ་གསུམ་གྱིས་ནི་ཐབས་ལ་འཇུག་པའོ། ། ཞུགས་པའི་རྐྱེན་ནི་ཐབས་མི་འདོར་བ་ནི་འཆད་པོ་དང་ཉན་པ་པོ་དག་ཀྱང་དགེ་ལ་སེམས་དང་བ་སྔོན་དུ་བཏང་བའི་མཆོད་པ་བརྗོད་ན་བགེགས་ཞི་བས་ཉན་བཤད་མཐར་ཕྱིན་པའོ།

། དེ་ནི་དགོས་པའི་དོན་ཏོ། ། ཚིག་གི་དོན་ནི་སློབ་དཔོན་བློ་བརྟན་གྱིས་བཤད་པ་དེ་ཁོ་ན་ལྟར་ཟད་པས་མ་བྲིས་སོ། ། ལུས་རྣམ་པར་གཞག་པ་ནི། མཚན་ཉིད་སྒྲིབ་པ་དེ་ཁོ་ན། ། ཞེས་པའོ། ། འདིའི་གྲངས་དང༌། གོ་རིམ་ནི་འདི་ལྟར་བལྟའོ། ། འདི་ལ་ཐེག་པ་ཐུན་མོང་གི་རྣམ་པར་གཞག་པ་དང་ཐེག་པ་ཆེན་པོའི་ཐུན་མོང་མ་ཡིན་པའི་རྣམ་པར་གཞག་པ་སྟེ་གཉིས་སོ། ། དང་པོ་ནི་རྣམ་པ་གསུམ་སྟེ། ཐོག་མ་དེ་ཁོ་ན་མ་མཐོང་བའི་ཚེ་ཐོས་བསམ་གྱི་ཤེས་རབ་ཀྱིས་གཏན་ལ་དབབ་བར་བྱ་བའི་དོན་ཤེས་པར་བྱ་བ་དང་ཤེས་ནས་སྤང་བར་བྱ་བ་དང་ཤེས་ནས་སྒྲིབ་པ་ཟད་པའི་ཤེས་པས་མངོན་དུ་བྱ་བའི་རྣམ་པ་དང་དྲི་མ་མེད་པའི་ཤེས་པའི་རྒྱུ་སྤང་བྱའི་གཉེན་པོ་བསྒོམ་པར་བྱ་བའམ་བརྟན་པར་བྱ་བ་རྣམས་ནི་ཤེས་བྱའི་རང་བཞིན་ཡིན་ནོ། ། དེ་ཡང་ཐམས་ཅད་དང་སྤྱི་དང་ཁྱད་པར་བྱེ་བྲག་མེད་པར་དང་པོར་ཤེས་པར་བྱའོ། ། དེ་ནས་ཁ་ཅིག་སྤང་བྱ་ཉིད་དུ་ཤེས་པར་བྱའོ། ཁ་ཅིག་མངོན་དུ་བྱ་བའི་རང་བཞིན་ནོ། ཁ་ཅིག་མངོན་དུ་བྱེད་པའི་རྒྱུ་ཡང་སྤང་བྱའི་གཉེན་པོ་གཏན་ལ་དབབ་པར་བྱ་དགོས་པས་དེ་ལ་ཤེས་པ་ཇི་ལྟར་འཇུག་པ་བཞིན་དུ་ཤེས་བྱ་ཡང་གྲངས་དང་རིམ་པ་དེ་ལྟར་བཞི་པར་རྣམ་པར་གཞག་པ་བྱས་སོ། ། དེའང་འདིར་མཚན་ཉིད་དང་སྒྲིབ་པ་དང་དེ་ཁོ་ན་དང་གཉེན་པོ་སྒོམ་པ་བཞི་ཡིན་ནོ། ། དེ་ལྟར་ཤེས་བྱ་རྣམ་པ་བཞི་ཡིན་ནོ། ། དཔེར་ན་ཉན་ཐོས་ཀྱི་སྡུག་བསྔལ་དང༌། ཀུན་འབྱུང་དང༌། འགོག་པ་དང༌། ལམ་བཞི་པོ་དག་ལ་ནད་དང་དེའི་རྒྱུ་དང་དེ་ཞི་བ་དང་དེའི་གཉེན་པོའི་དཔེས་གྲངས་དང་རིམ་པ་དེ་ལྟར་འཇོག་པ་བཞིན་ནོ། ། འདིར་འདི་དག་ཐུན་མོང་གི་རྣམ་པར་གཞག་པར་བསྟན་པ་ཡང་རྣམ་བཞག་གི་རིམ་པ་དང་གྲངས་ལ་སོགས་པ་ཐུན་མོང་གི་ཚུལ་ཡིན་པས་ཏེ། མཚན་ཉིད་ནི་རྣམ་པ་ཐམས་ཅད་དུ་ཐུན་མོང་མ་ཡིན་པར་ཤེས་པར་བྱའོ། ། དེ་ལྟར་གཉེན་པོ་ཉིད་དུ་ཐོས་པ་དང་བསམ་པས་ཤེས་པར་བྱས་པ་དེ་རང་གི་རྒྱུ་ལ་གཞིའམ་གནས་སྐབས་སམ་རྟེན་ཅི་འདྲ་བ་ཞིག་ཉམས་སུ་བླངས་པ་ལས་འཇུག་པའི་དོན་དེ་ནི་གཉེན་པོའི་གནས་དེ་རྒྱུད་ལ་གཉེན་པོ་སྐྱེ་བ་དང་མི་ཉམས་པ་དང་ཁྱད་པར་དུ་འཕེལ་བའི་ཐབས་རྗེས་སུ་སྒྲུབ་པའི་སྤྱོད་པའི་རང་བཞིན་ནོ།

། དེ་ལྟར་གཉེན་པོའི་གནས་སྐབས་དེ་ཉམས་སུ་བླངས་ནས་གཉེན་པོ་འཇུག་པ་ལ་དེས་ཀྱང་སྒྲིབ་པ་སྤཽང་བ་དང༌། སྒྲིབ་པ་ལས་རྣམ་པར་གྲོལ་བའི་ཤེས་པས་དེ་ཁོ་ན་མངོན་སུམ་དུ་མཐོང་བ་ཡང་གྲུབ་པས་ན་གཉེན་པོའི་གནས་ནི་ཤེས་པར་བྱ་བའི་དོན་བཞི་ཁ་ཉམས་སུ་ལེན་པའི་གནས་སྐབས་སུ་བལྟའོ། ། དེ་ལྟར་གཉེན་པོའི་གནས་ཀྱི་གཉེན་པོ་ཉམས་སུ་བླངས་པའི་འབྲས་བུ་ནི་འབྲས་བུ་ཐོབ་པ་སྟེ་ཐུན་མོང་དང་ཐུན་མོང་མ་ཡིན་པའི་འབྲས་བུ་མངོན་དུ་གྲུབ་པའོ། ། དེས་ན་ཤེས་པར་བྱ་བ་དང་ཉམས་སུ་ལེན་པ་དང་འབྲས་བུ་ཐོབ་པ་ནི་དངོས་པོ་དྲུག་ལས་ཉུང་ན་མ་རྫོགས་པ་དང་མང་ན་མི་དགོས་པས་རྣམ་པ་དྲུག་ཡིན་ནོ། ། གོ་རིམ་ཡང་དང་པོ་ཤེས་བྱ་རྣམ་པར་ངེས་པ་དེ་ནས་ངེས་པའི་དོན་ཉམས་སུ་ལེན་པ་ཐ་མར་འབྲས་བུ་ཐོབ་པ་དང་ཤེས་བྱ་ངེས་པ་ཡང་རྣམ་པ་བཞི་པོ་ཇི་ལྟར་སྐྱེ་བའི་རིམ་བཞིན་དུ་དེའི་ཡུལ་རྣམ་པར་གཞག་པའི་ཕྱིར་རོ། ། གཉིས་པ་ཐུན་མོང་མ་ཡིན་པའི་རྣམ་པར་གཞག་པ་ནི་ཐེག་པ་བླ་ན་མེད་པའི་དོན་ཏེ་གསུམ་པོ་དེ་ཉིད་གསལ་བར་བསྟན་པས་བླ་ན་མེད་པ་གསུམ་ཡིན་ནོ། ། ལུས་རྣམ་པར་གཞག་པའོ། ། ཁ༢ ཡན་ལག་རྣམ་པར་དབྱེ་བ་བཤད་པ་ལས། ལེའུ་དང་པོ། མཚན་ཉིད་བཤད་པ། དེའི་ཡན་ལག་རྣམ་པར་དབྱེ་བ་རྣམ་པ་བདུན་ལས་ལེའུ་དང་པོ་འདིར་མཚན་ཉིད་སྟོན་ཏོ། ། དེ་ལ་ཡང་གཉིས་ཏེ། དངོས་པོ་ཆོས་དང་དེའི་མཚན་ཉིད་ཆོས་ཉིད་གཉིས་དང་པོའོ། ། དེ་ལ་ཡང་ཀུན་ཏུ་རྟོག་པ་དང་ཡང་དག་པའི་ཤེས་པ་ལ་སོགས་པའི་ཐུན་མོང་སྤྱིའི་མཚན་ཉིད་དང་གང་གིས་ཡང་དག་པ་མ་ཡིན་པའི་རྟོག་པར་མཚོན་པ་དང་རང་གི་མཚན་ཉིད་གཉིས་ལས་དང་པོ་སྟོན་པ་ནི། ཡང་དག་མ་ཡིན་ཀུན་རྟོག་ཡོད་ཅེས་བྱ་བའི་ཚིགས་སུ་བཅད་པ་གཉིས་སོ། ། དེ་ལ་ཡང་དག་མ་ཡིན་ཀུན་རྟོག་ཡོད་ཅེས་བྱ་བས་ནི་མཚན་ཉིད་ཀྱི་རྟེན་དངོས་པོ་ཉིད་བསྟན་ཏོ། ། འདིས་ནི་རྒྱུ་དང་རྐྱེན་ལས་སྐྱེ་བའི་གཞན་དབང་ཀུན་ཉེ་བར་མཚོན་པའོ། ། འོན་ཀྱང་འཇིག་རྟེན་ལས་འདས་པའི་ཤེས་པ་ནི་གཉིས་སུ་སྣང་བ་མ་ཡིན་པས་གཉིས་ཡོད་པར་དོགས་པའི་རྟེན་དུ་མ་དམིགས་པའི་ཕྱིར་དེ་ཡོད་པ་དང་དེ་ལ་གདགས་པ་གཉིས་དགག་པ་དང་གཉིས་དང་བྲལ་བའི་སྒྲུབ་པའི་འབད་པའི་ཡུལ་མ་ཡིན་པས་ཡང་དག་མ་ཡིན་ཀུན་རྟོག་ཅེས་སྨྲས་སོ།

། རྣམ་གྲངས་ཀྱི་ཕྱིན་ཅི་མ་ལོག་པའི་ཡོངས་སུ་གྲུབ་པར་བསྟན་ཀྱང་གཞན་གྱི་དབང་ཉིད་ཡིན་ནོ། ། ཡང་ན་དེ་ཡོངས་སུ་གྲུབ་པ་མཚན་ཉིད་པ་ཉིད་ཡིན་ཡང་ཕུང་པོ་ལྔས་བསྡུས་པར་ཆོས་ཡིན་གྱི་ཆོས་ཉིད་ནི་མ་ཡིན་པས་མཚན་ཉིད་ཀྱི་རྟེན་ཡིན་ནོ། ། དེས་ན་ཡང་དག་པ་མ་ཡིན་པའི་རྟོག་པ་ནི་ཉེ་བར་མཚོན་ པའོ། ། ཡང་དག་པ་མ་ཡིན་པ་ནི་མི་བདེན་པའི་དོན་ཏོ། ། ཀུན་ཏུ་རྟོག་པ་ནི་སྒྲོ་འདོགས་པ་སྟེ་མི་བདེན་པའི་དོན་ལ་སྒྲོ་འདོགས་པ་ཞེས་བྱའོ། ། དེས་ནི་དོན་བསྟན་ཏོ། །གལ་ཏེ་དེ་ཡོད་མེད་དེའི་རང་བཞིན་གང་ཡིན་ཅི་བྱིས་པས་ཇི་ལྟར་མཐོང་བ་ལྟར་ཡིན་ནམ་འོན་ཏེ་གཞན་དུ་གནས་པ་ཡིན་ཞེ་ན་དེའི་ཆོས་བསྟན་པའི་དོན་དུ། དེ་ལ་གཉིས་པོ་ཡོད་མ་ཡིན། ། ཞེས་བྱ་བ་གསུངས་ཏེ། གཟུང་བ་དང་འཛིན་པ་བྱིས་པས་ཇི་ལྟར་མཐོང་བ་དེ་ནི་དེའི་རང་བཞིན་མ་ཡིན་ཏེ། ཐམས་ཅད་ཁོ་ན་མཐོང་བས་འབད་པ་མེད་པར་གྲོལ་བར་ཐལ་བའི་ཕྱིར་རོ་ཞེས་བྱ་བའོ། ། འདིས་ནི་དེ་ལ་མེད་པའི་ཆོས་སྒྲོ་འདོགས་པ་བསལ་ཏོ།། འོ་ན་རང་བཞིན་གང་མཐོང་བས་རྣམ་པར་དག་པར་འགྱུར་བའི་དམིགས་པ་དེ་དེའི་རང་བཞིན་མ་ཡིན་ནམ་ཡིན་ན་ནི་ཀུན་ཏུ་རྟོག་པ་དེ་མྱོང་བའི་བྱིས་པ་རྣམས་འབད་པ་མེད་པར་ཐར་པའི་རྐྱེན་དུ་འགྱུར་རོ་སྙམ་ན། སྟོང་པ་ཉིད་ནི་འདི་ལ་ཡོད་ཅེས་གསུངས་ཏེ་ཇི་སྲིད་བྱིས་པ་ལ་སྣང་བའི་གཉིས་པོས་སྟོང་པ་ཉིད་ནི་འདིའི་ཆོས་ཉིད་ཡིན་པས་རྣམ་པར་དག་པའི་དམིགས་པ་ནི་འདིའི་རང་བཞིན་ཡིན་ནོ་ཞེས་བྱ་ བའོ། ། འདིས་ནི་དེ་ལ་ཡོད་པའི་ཆོས་སྐུར་བའི་མཐའ་བསལ་ཏོ། ། འདིའི་རང་བཞིན་གཉིས་ཀྱིས་དབེན་པ་ཡིན་ཡང་བྱིས་པ་རྣམས་ཀུན་ཏུ་རྟོག་པ་སྟེ་མྱོང་བས་ཐར་པའི་སྐྱོན་ཡང་མེད་དེ་སྟོང་པ་ཉིད་ཀྱི་རང་བཞིན་དེ་ལ་ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཡོད་དེ་ཀུན་ཏུ་རྟོག་པའི་མཚན་མ་ཀུན་ནས་ཉོན་མོངས་པའི་དམིགས་པ་ཡོད་དོ་ཞེས་བྱ་བའོ། ། དེ་གང་ཞེ་ན་གཉིས་སུ་སྣང་བའོ།

། གཉིས་མེད་པའི་རང་བཞིན་ལ་ཡང་གཉིས་སུ་སྣང་བ་ཡོད་དོ། ། དེ་ལ་གཉིས་སུ་འཛིན་པ་མེད་པས་ནི་རྣམ་པར་དག་ལ། གཉིས་སུ་སྣང་བ་ལ་གཉིས་སུ་འཁྲུལ་བས་ནི་ཀུན་ནས་ཉོན་མོངས་པས་གཉིས་ཀ་མི་འགལ་ལོ་ཞེས་བྱ་བའི་དོན་རྣམ་པ་དང་བཅས་པའི་ལུགས་ལ་རྣམ་པར་ཤེས་པ་སྔོན་པོ་ལ་སོགས་པའི་རྣམ་པར་ཡོངས་སུ་གྱུར་པ་ནི་འཁྲུལ་བའི་རྒྱུ་མཚན་ཏེ་བདེན་པའི་སྔོན་པོར་འཛིན་པ་ནི་འཁྲུལ་བ་ནི་རང་བཞིན་ཡིན་ན་རྣམ་པ་མེད་པ་ལ་གོ་གཉིས་སུ་འཁྲུལ་བའི་རྒྱུ་གཉིས་སུ་སྣང་བ་ཞེས་བྱ་བ་གང་ཡིན་ཞེ་ན་སྔོན་པོ་ལ་སོགས་པ་མེད་པའི་དོན་གསལ་བར་བྱེད་པའི་མྱོང་བའོ། ། དེ་ལ་བརྟེན་ནས་རྣམ་པར་རྟོག་པས་གཉིས་ཡང་དག་པར་ཡོད་དོ་ཞེས་ངེས་པ་ནི་འཁྲུལ་བའོ། ། དེ་སྐད་དུ་འཁྲུལ་བའི་རྒྱུ་དང་འཁྲུལ་བ་ནི་གཟུགས་ཀྱིས་རྣམ་པར་རིག་པ་དང་རྣམ་རིག་གཟུགས་ཅན་མིན་པར་འདོད་ཅེས་གསུངས་སོ། ། དེ་ལྟར་འདིས་ནི་དོན་དང་ཆོས་འགལ་བ་མདོར་བསྟན་པའོ། ། དེ་ལྟར་ཀུན་ཏུ་རྟོག་པའི་དོན་ཆེན་ཡིན་ལ། དེ་ལ་མེད་པའི་ཆོས་གཉིས་དགག་པ་དང༌། ཡོད་པའི་ཆོས་སྟོང་པ་ཉིད་སྒྲུབ་པ་ནི་མཐའ་གཉིས་སྤངས་པས་སྟོང་པའི་དོན་ཕྱིན་ཅི་མ་ལོག་པ་ཡིན་ནོ། ། ཞེས་འགྲེལ་པར་གསུངས་པ་ནི་དེ་ལྟར་གང་ན་ཞེས་བྱ་བའོ། ། ཆོས་དང་ཆོས་ཅན་ཇི་སྐད་བརྗོད་པ་མི་འགལ་གནས་པ་དེ་ཉིད་དབུ་མའི་ལམ་ཡིན་པར་སྟོན་པ་ནི་སྟོང་པ་མ་ཡིན་མི་སྟོང་མིན་ཞེས་བྱ་བ་ལ་སོགས་པའོ། ། དེ་ལྟར་མཐའ་གཅིག་ཏུ་མ་ལྟུང་བ་དབུ་མའི་ལམ་འདི་ལ་དགོངས་ནས་འདི་ཆོས་ཉིད་ནི་སྟོང་པ་ཡང་མ་ཡིན་མི་སྟོང་པ་ཡང་མ་ཡིན་ནོ། ། ཞེས་བྱ་བའི་དོན་ཏོ། ། ཇི་ལྟར་སྟོང་པ་མ་ཡིན་ལ་ཇི་ལྟར་མི་སྟོང་པ་མ་ཡིན་ཞེས་དོགས་ན་གོང་མ་ཉིད་བསྟན་པའི་ཕྱིར་ཚིགས་སུ་བཅད་པ་སྔ་མའི་དོན་འཐད་པར་བྱེད་པ་ནི་ཡོད་པས་མེད་པས་ཡོད་པས་ན་ཞེས་བྱ་བའོ། ། སྟོང་པ་དང་མི་སྟོང་པའི་མཐའ་བཀག་མོད་དེས་ཅི་འགྱུར་ཞེ་ན། དེ་ནི་དབུ་མའི་ལམ་ཡིན་ནོ་ཞེས་བྱ་བ་སྟེ།

དེས་ན་འདི་དབུ་མར་འགྲུབ་བོ་ཞེས་བྱ་བའི་དོན་ཏོ། ། ཡང་ན་ཚིག་ལེའུར་བྱས་པ་གཉིས་པ་འདིས་ནི་མཚན་ཉིད་ཀྱི་དོན་མདོར་བསྟན་ནས་དོན་དང་སེམས་ཅན་ཞེས་བྱ་བ་མན་ཆད་ཀྱིས་ནི་དེ་རྒྱས་པར་བཤད་པ་ཡིན་ནོ། ། མཚན་ཉིད་ཀྱི་ལེའུ་འདིར་ནི་ཆོས་དང་ཆོས་ཉིད་ཀྱི་རང་བཞིན་སྟོན་ལ་དེ་ལས་ཆོས་མདོར་བསྟན་པ་ནི་ཡང་དག་མ་ཡིན་ཀུན་རྟོག་ཡོད་ཅེས་བྱ་བའོ། ། ཆོས་ཉིད་མདོར་བསྟན་པས་ནི་དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། ཅེས་བྱ་བའོ། ། སྟོང་པ་ཉིད་ནི་གཉིས་ཏེ། དངོས་པོ་མེད་པའི་མཚན་ཉིད་དང༌། དངོས་པོའི་མཚན་ཉིད་དོ། ། དེ་ལ་དངོས་པོ་མེད་པའི་མཚན་ཉིད་ནི་དངོས་པོ་མེད་པའི་ཆོས་ཉིད་དོ། ། ཀུན་བཏགས་པའི་དེ་བཞིན་ནོ། ། དངོས་པོའི་མཚན་ཉིད་ནི་དངོས་པོའི་ཆོས་ཉིད་དེ་གཞན་གྱི་དེ་བཞིན་ཉིད་དོ། ། དེ་ལྟར་ཡང་གཉིས་དངོས་མེད་དང་དངོས་མེད་པའི་དངོས་པོ་སྟོང་པའི་མཚན་ཉིད་དོ། ། ཞེས་འཆད་པར་འགྱུར་རོ། ། དེ་ལས་ཚིག་དང་པོས་ནི་སྟོང་པ་དང་པོ་བསྟན་ལ༑ གཉིས་པས་ནི་སྟོང་པ་ཉིད་གཉིས་པ་བསྟན་ཏོ། ། ཆོས་བསྟན་པས་ནི་ཀུན་ནས་ཉོན་མོངས་པའི་དམིགས་པ་བསྟན་ལ། ཆོས་ཉིད་གཉིས་ཀྱིས་ནི་རྣམ་པར་བྱང་བའི་དམིགས་པ་བསྟན་ཏོ། ། ཀུན་ནས་ཉོན་མོངས་པའི་དམིགས་པ་མི་འགལ་བར་སྟོན་པ་ནི་དེ་ལ་ཡང་ནི་དེ་ཡོད་དོ་ཞེས་བྱ་བ་སྟེ། འདིས་ནི་ཆོས་དང་ཆོས་ཉིད་མི་འགལ་བར་བསྟན་ཏོ། ། དེ་ཉིད་དབུ་མའི་ལམ་དུ་གྲུབ་པར་སྟོན་པ་ནི་སྟོང་པ་མ་ཡིན་ཞེས་བྱ་བ་ལ་སོགས་པ་སྟེ་སྔ་མ་བཞིན་དུ་བརྗོད་དོ། ། དོན་གཅིག་པའི་ཕྱིར་རྣམ་པར་གཞག་པ་ཙམ་ནི་ཇི་ལྟར་བྱས་ཀྱང་བླའོ། ། ཞེས་དགོངས་ནས་སློབ་དཔོན་དབྱིག་གཉེན་གྱིས་ཚིགས་སུ་བཅད་པ་འདི་ཆོས་ཀྱི་རང་བཞིན་ཀུན་ཏུ་རྟོག་པ་སྤྱིའི་མཚན་ཉིད་སྟོན་པར་བཤད་པ་ཡང་མི་འགལ་ལོ། ། འོན་ཀྱང་གཞུང་ཉིད་ནི་ཚིགས་སུ་བཅད་པ་གཉིས་པོ་འདི་ཆོས་དང་ཆོས་ཉིད་མདོར་བསྟན་པ་དང་རྗེས་སུ་མཐུན་པར་སྣང་ངོ༌།

། འདི་ལ་སློབ་དཔོན་བློན་གྲོས་བརྟན་པས་ཀྱང་བཤད་པ་ནི་མཐའ་གཉིས་སེལ་བའི་དབང་དུ་བྱས་ནས་བཤད་པ་དང༌། ལམ་གཉིས་སྒྲུབ་པའི་དབང་དུ་བྱས་པའོ། ། དང་པོ་ནི་གསུམ་སྟེ། སྐུར་པའི་མཐའ་སེལ་བ་དང་སྒྲོ་འདོགས་ཀྱི་མཐའ་སེལ་བ་དང་གཉིས་ཀ་སེལ་བའོ། ། ལམ་གཉིས་སྒྲུབ་པའི་དབང་དུ་བྱས་ཏེ་རྐང་པ་དང་པོ་གཉིས་ཀྱིས་ཀུན་ནས་ཉོན་མོངས་པའི་ལམ་བསྟན་ལ་ཕྱི་མ་གཉིས་ཀྱི་རྣམ་པར་བྱང་བའི་ལམ་བསྟན་པའོ་ཞེས་བྱ་བའོ། ། འདི་མཐའ་བསལ་བའི་བཤད་པ་གསུམ་པོ་ནི་མཚམས་སུ་བཅད་པ་འདིས་ཀུན་ཏུ་རྟོག་པའི་མཚན་ཉིད་བསྟན་པར་བསམ་པས་ཡིན་ལ། ལམ་གཉིས་སྒྲུབ་པ་ནི་ཀུན་ཏུ་རྟོག་པ་དང་སྟོང་པ་ཉིད་ཅེས་བྱ་བ་ཆོས་དང་ཆོས་ཉིད་མདོར་བསྟན་པའི་དབང་དུ་བྱས་པར་སྣང་ངོ༌།

 ། ད་ནི་ཆོས་ཀྱི་མཚན་ཉིད་ཡང་དག་མ་ཡིན་ཀུན་རྟོག་ཡོད་ཅེས་བྱ་བས་མདོར་བསྟན་པ་དེ་ཉིད་རྒྱས་པར་འཆད་དོ། ། ཡང་ན་ཡང་དག་པ་མ་ཡིན་པའི་ཀུན་ཏུ་རྟོག་པའི་སྤྱིའི་མཚན་ཉིད་བརྗོད་ནས་རང་གི་འཆད་པའོ། ། དེ་ལ་ཡང་དག་མ་ཡིན་ཀུན་རྟོག་ཡོད་ཅེས་བརྗོད་པ་ཡང་དག་པ་མ་ཡིན་པའི་ཀུན་ཏུ་རྟོག་པ་ཉིད་དུ་གང་གིས་མཚོན་པར་བྱེད་པའམ་ཡང་དག་པ་མ་ཡིན་པའི་ཀུན་ཏུ་རྟོག་པར་གང་གིས་མཚོན་པར་བྱ་བའི་རང་བཞིན་དེ་གང་ཡིན་སྙམ་ན་མཚན་ཉིད་དེ་བཞིན་སྒྲུབ་པ་ནི་དོན་དང་སེམས་ཅན་ཞེས་བྱ་བའོ། ། དེ་མེད་པས་ན་དེ་ཡང་མེད་ཅེས་བྱ་བ་ནི་དོན་མེད་ན་དེ་ལ་འཛིན་པ་མ་འཁྲུལ་བ་ཡང་མེད་དོ། ། དེས་ན་འཛིན་པ་ཡོད་པ་འདི་འཁྲུལ་བ་ཡིན་པས་ཡང་དག་པ་མ་ཡིན་པའི་ཀུན་ཏུ་རྟོག་པ་གྲུབ་བོ་སྙམ་དུ་དོགས་པའོ། ། དེ་ཉིད་འཆད་པ་ནི་དེ་ལ་ཞེས་བྱ་བ་ལ་སོགས་པའོ། ། དོན་དང་སེམས་ཅན་དུ་སྣང་བ་ནི་གཟུང་བར་སྣང་བ་སྟེ། ཡུལ་དང་བྱེད་པར་སྣང་བ་དེ་གཉིས་སོ། ། གཟུགས་ཅན་ཐམས་ཅད་ནི་ཡུལ་དང་དབང་པོ་ལྔས་བསྡུས་སོ། ། བདག་དང་རྣམ་པར་རིག་པར་སྣང་བ་ནི་འཛིན་པར་སྣང་བ་སྟེ་གང་ཟག་དང་ཆོས་ཀྱི་རང་བཞིན་དུ་གྱུར་པའི་འཛིན་པ་གཉིས་སོ། ། སྣང་བ་ཞེས་པ་ནི་དེ་དག་ཏུ་ཡོངས་སུ་གཅོད་པའི་རང་བཞིན་གྱི་ཤེས་པ་ཡིན་གྱི་དེའི་རྣམ་པར་སྐྱེས་པ་ནི་མ་ཡིན་ཏེ་བདག་གི་རྣམ་པར་སྐྱེས་པའི་བློ་ནི་མི་འཐད་པའི་ཕྱིར་བདག་ཏུ་སྣང་བ་མེད་པར་ཐལ་བས་སོ། ། ཅིའི་ཕྱིར་མི་འཐད་ཅེ་ན་བདག་ཏུ་སྣང་ན་རྣམ་པར་རྟོག་པ་ཡིན་ལ་རྣམ་པར་རྟོག་པ་ཡང་དངོས་པོ་གསལ་བ་མེད་པས་སྒྲོ་བཏགས་སྣང་བའི་ཕྱིར་རོ། ། གལ་ཏེ་བདག་ཏུ་རྣམ་པར་རྟོག་པའི་གཟུང་བ་བདག་གི་རྣམ་པར་སྐྱེས་པའི་རང་གི་ངོ་བོ་ཡིན་ན་འདིའི་གཟུང་ཡུལ་ཡང་ཟླ་བ་གཉིས་སུ་སྣང་བ་ལྟར་རང་གི་རང་བདག་ཉིད་དུ་ཐལ་ལོ། ། དེ་ལྟ་ཡིན་ན་ཤེས་པ་འགའ་ཡང་འཁྲུལ་བར་བརྗོད་མི་ནུས་པར་འགྱུར་ཏེ། ཐམས་ཅད་རང་གི་ཡུལ་ཅན་ཡིན་པས་དངོས་པོ་འཛིན་པའི་ཕྱིར་དང་དོན་མེད་པར་འཛིན་པའི་བློས་སྒྲོ་བཏགས་པའི་གཞི་མ་ཡིན་པས་ཐ་སྙད་དུའང་འཁྲུལ་བ་མ་ཡིན་པའི་ཕྱིར་དེ་དོན་མེད་པར་འཛིན་པའི་འབྲས་བུ་ཉིད་སྲིད་པའི་ཕྱིར་རོ།

། དོན་དང་སེམས་ཅན་དུ་སྣང་བ་རྣམ་པ་མེད་པ་དང་ཞེས་བྱ་བ་ནི་སྣང་བའི་ཕྱིར་ཞེས་བྱ་བ་ལྟོས་པ་སྟེ་རྣམ་པ་མེད་པ་སྣང་བའི་ཕྱིར་རོ། ། ཞེས་བྱ་བའི་དོན་ཏོ། ། སྔོན་པོ་ལ་སོགས་པ་ཕྱི་རོལ་ཀྱི་རྣམ་པ་ནི་གཏན་མེད་པ་ཡིན་ཏེ་དཔེར་ན་རབ་རིབ་ཅན་ལ་སྐྲ་ཤད་དུ་སྣང་བ་ནི་མེད་པའི་རྣམ་པ་སྣང་བས་དོན་མེད་པ་བཞིན་ནོ། ། བདག་དང་རྣམ་པར་རིག་པ་སྣང་བའི་ཞེས་བྱ་བ་ཡང་རྣམ་པ་ཞེས་བྱ་བ་ལ་ལྟོས་ཏེ་རྣམ་པ་ཕྱིར་ཅི་ལོག་ཏུ་སྣང་བའི་ཕྱིར་རོ། ། དཔེར་ན་དཀར་པོ་ལ་སེར་པོར་སྣང་བ་གཞན་གྱི་རྣམ་པ་ལ་གཞན་དུ་སྣང་བས་ཡུལ་མེད་པ་བཞིན་ནོ། ། དོན་དང་སེམས་ཅན་དུ་སྣང་བ་ནི་གཞི་མེད་པ་ལ་དེར་སྣང་བའི་དང་གཞན་གཉིས་ནི་གཞི་ཡོད་པ་ལ་ལོག་པར་སྣང་བའི་ཡུལ་མེད་དོ། ། འཛིན་པ་ནི་གཏན་མེད་པ་མ་ཡིན་ཏེ་ཕྱིན་ཅི་ལོག་གི་འཛིན་པ་འཁྲུལ་བ་ནི་ཡོད་པའི་ཕྱིར། གཟུང་བ་ནི་གཏན་མེད་དེ་སྔོན་པོ་ལ་སོགས་པ་ནི་ཕྱི་དང་ནང་ན་ཡོད་པ་མ་ཡིན་ཕྱིར་དེས་ན་སྔོན་པོ་གཟུང་བར་སྣང་བ་ནི་གཏན་མེད་པ་སྣང་བ་ཡིན་ལ་བདེ་བ་དེའི་འཛིན་བྱེད་དུ་སྣང་བ་ནི་འཛིན་པ་འཁྲུལ་བ་ལ་མ་འཁྲུལ་བར་སྣང་བས་ལོག་པར་སྣང་བ་ཡིན་ནོ། ། དེས་ན་གཉིས་ཀ་ཡུལ་མེད་པར་འདྲ་སྟེ། ཡུལ་གྱི་ངོ་བོ་མེད་པ་དང་ཁྱད་པར་ཅན་མེད་པའི་ཕྱིར་རོ། ། འདི་ལ་སློབ་དཔོན་བློ་བརྟན་རྣམ་པ་མེད་པ་ནི་དམིགས་པར་བྱ་བ་ལ་ཁྱད་པར་དུ་རྟོགས་པར་བྱེད་པ་མེད་པའམ་ཡང་ན་དམིགས་པར་བྱ་བའི་ངོ་བོ་ཡོངས་སུ་གཅོད་པ་འཛིན་པ་རང་བཞིན་མེད་པའི་ཕྱིར་དེ་བེམ་པོར་ སྣང་བའི་ཕྱིར་རོ། ། ལོག་པར་སྣང་བ་ནི་རྣམ་པ་ཕྱིན་ཅི་ལོག་སྟེ་ཕྱིན་ཅི་ལོག་ཏུ་གཅོད་པས་དོན་མེད་དོ།། ཞེས་འཆད་པ་ནི་ཤིན་དུ་མ་འབྲེལ་ཏེ། བེམ་པོར་སྣང་བ་ཡུལ་མེད་མོད། དེས་ཡང་དག་པ་མ་ཡིན་པའི་རྟོག་པ་གྲུབ་པ་ལ་ཅི་ཕན་ཏེ་དེ་བཞིན་ཉིད་ཀྱང་ཀུན་ཏུ་རྟོག་པར་ཐལ་བའི་ཕྱིར་རོ། ། འདིར་ནི་དོན་མེད་པས་མ་འཁྲུལ་བའི་འཛིན་པ་མེད་ལ། དེས་ན་འཛིན་པ་འཁྲུལ་བར་གྲུབ་པར་འདོད་པ་ཡིན་གྱི་ཚོར་བ་མེད་པ་ནི་གྲུབ་པ་མི་འདོད་དོ།

། ཚོར་བར་བྱེད་པ་ལ་རྣམ་པ་ཞེས་ཟེར་ན་ནི་དེ་བཀག་པས་འཁྲུལ་ཉིད་ཀྱང་བཀག་པར་ཐལ་ལོ། ། རྣམ་པ་ལོག་པས་ཡུལ་མེད་པར་གྲུབ་པ་ཡང་ཕན་ཚུན་བརྟེན་པ་ཡིན་ཏེ་ཡུལ་མེད་པས་ཀྱང་འཛིན་པ་འཁྲུལ་བར་གྲུབ་པའི་ཕྱིར་རོ། ། དེས་ན་འདི་ནི་ནོར་བར་མངོན་ནོ། ། དོན་མེད་པས་དེ་ལ་འཛིན་པ་མ་འཁྲུལ་བ་ཡང་མེད་པའི་འཛིན་པ་ཡོད་པ་འདི་ནི་ཕྱིན་ཅི་ལོག་གི་མཚན་ཉིད་ཀུན་ཏུ་རྟོག་པར་གྲུབ་བོ། ། ཞེས་དོན་གྱིས་འབྲས་བུ་སྟོན་པ་ནི། ཡང་དག་མ་ཡིན་ཀུན་རྟོག་པ། ། དེ་ནི་དེ་ཕྱིར་གྲུབ་པ་ཡིན། ། ཇི་ལྟར་ཞེ་ན་དེ་བཞིན་མ་ཡིན་ཞེས་བྱ་བ་སྟེ། ཇི་ལྟར་སྣང་བ་བཞིན་མི་བདེན་པ་དེ་ནི་འཁྲུལ་བའི་མཚན་ཉིད་ཡིན་ནོ་ཞེས་བྱ་བའོ། ། འདིས་ནི་ཡང་དག་པ་མ་ཡིན་པར་བསྒྲུབས་སོ། ། འོ་ན་ཡང་དག་མ་ཡིན་ཀུན་རྟོག་ཡོད་ཅེས་བརྗོད་པ་དེ་ཡོད་པ་གང་ལས་ཞེ་ན། ཡེ་མེད་མིན་དེ་ཟད་ནས་ནི་གྲོལ་བར་འདོད་ཅེས་བྱ་བའོ། ། གྲོལ་བ་དང་བཅིངས་པ་ནི་དེ་ཟད་པ་དང་མ་ཟད་པ་ལས་ཡིན་ན་གལ་ཏེ་གསུམ་གཏན་མེད་ན་ནི་བཅིངས་པ་དང་གྲོལ་བ་མེད་པར་གསལ་ལོ་ཞེས་བྱ་བ་སྟེ། དེ་མེད་ན་བཅིངས་པ་མེད་པ་ནི་ཁྱབ་བྱེད་མེད་པ་ཡིན་ལ། གྲོལ་བ་མེད་པ་ནི་རྒྱུ་མེད་པ་ཡིན་ཏེ། གྲོལ་བ་ནི་བཅིངས་པ་སྔོན་དུ་འགྲོ་བ་ཅན་ཡིན་པའི་ཕྱིར་རོ། ། དེས་ན་ལྡོག་པའི་རང་རྒྱུད་ཀྱང་རང་བཞིན་དང་འབྲས་བུར་བལྟའོ། ། དེ་ལྟར་ཡང་དག་པ་མ་ཡིན་པར་གྲུབ་པ་དང་ཡོད་པ་ཉིད་དུ་གྲུབ་པས་ཡང་དག་པ་མ་ཡིན་པའི་ཀུན་ཏུ་རྟོག་པའི་མཚན་མ་ཉིད་བསྒྲུབས་ནས། ད་ནི་དེ་གྲུབ་པའི་ནང་དུ་ངོ་བོ་གསུམ་རབ་ཏུ་གྲུབ་པ་ཡང་འདུས་སོ་ཞེས་སྟོན་པ་ནི་བཏགས་པ་དང་ནི་གཞན་དབང་དང༌། ། ཡོངས་སུ་གྲུབ་པ་ཉིད་ཀྱང་སྟེ། ། ཞེས་བྱ་བ་ནི་གྲུབ་པ་ཡིན་ཞེས་བྱ་བ་དང་འབྲེལ་ ཏོ། ། དེ་བཞིན་མ་ཡིན་ཡེ་མེད་ཡིན་ཞེས། ། དེ་ཟད་ནས་ནི་གྲོལ་བར་འདོད། ། ཞེས་པའི་ཚིག་རྐང་གཉིས་ཀྱིས་བར་དུ་ཆོད་ཀྱང་དེ་དང་འབྲེལ་ཏོ། ། ཅི་ལྟར་ན་ཡང་དག་པ་མ་ཡིན་པའི་ཀུན་ཏུ་རྟོག་པ་གྲུབ་པས་འདི་ལྟར་མཚན་ཉིད་གསུམ་དུ་གྲུབ་ཅེ་ན།

དོན་མི་བདེན་པ་གྲུབ་པས་དེ་ལ་འཛིན་པ་འཁྲུལ་བ་གྲུབ་ན་ཡང་དག་པ་མ་ཡིན་པའི་ཀུན་ཏུ་རྟོག་པར་གྲུབ་ལ་དེ་ལྟ་ན་ཡང་དོན་མེད་པ་བཏགས་པ་ཉིད་དེར་འཛིན་པ་འཁྲུལ་བ་གཞན་དབང་ཉིད་དང་དེའང་བཏགས་པའི་མཚན་ཉིད་གཉིས་ཀྱིས་སྟོང་པར་གྲུབ་པའི་ཕྱིར་རོ།། ཞེས་བྱ་བ་ནི་དོན་ཕྱིར་ཞེས་བྱ་བ་ལ་སོགས་པའོ། ། དེ་ལྟར་རྟོགས་པ་འདུ་བས་ངོ་བོ་ཉིད་གསུམ་འདུ་བར་བརྗོད་ཀྱི་མཚན་ཉིད་གསུམ་འདུ་བ་ནི་མ་ཡིན་ཏེ། ཀུན་ནས་ཉོན་མོངས་པ་དང་རྣམ་པར་བྱང་བ་མཚན་ཉིད་ཐ་དད་པས་སོ། ། དངོས་པོ་འདུ་བ་ཡང་མ་ཡིན་ཏེ་ཀུན་དུ་བཏགས་པ་དངོས་མེད་དང་ཀུན་ཏུ་རྟོག་པ་དངོས་པོ་ཡོད་པ་འགལ་བས་སོ། ། ད་ནི་འཁྲུལ་བའི་མཚན་ཉིད་ཀུན་ཏུ་རྟོག་པ་དེའི་རང་བཞིན་ལྡོག་པའི་ཐབས་སྟོན་པ་ནི་འགྲེལ་པ་ནས་ད་ནི་ཞེས་བྱ་བ་སྟོན་ཏོ། ། མེད་པའི་མཚན་ཉིད་ནི་དེའི་ལྡོག་པའི་རང་བཞིན་ནོ། ། དེ་ལ་འཇུག་པ་ནི་མངོན་དུ་བྱེད་པ་སྟེ་དེའི་ཐབས་སོ། ། ཡང་ན་བཏགས་པས་སྟོང་པ་ནི་དེ་མེད་པའི་མཚན་ཉིད་དེ་ཡོད་པའི་མཚན་ཉིད་དུ་མེད་པའི་མཚན་ཉིད་ཅེས་འཆད་པར་འགྱུར་རོ། ། དེ་ལ་འཇུག་པ་ནི་བཏགས་པས་དབེན་པའི་སྟོང་པ་ཉིད་མངོན་དུ་བྱེད་པའི་ཡེ་ཤེས་གཉིས་སུ་སྣང་བ་ལོག་པ་སྟེ་དེའི་ཐབས་སོ། ། དེ་ལ་དམིགས་པ་ལ་ནི་བརྟེན་ནས་སུ། ། ཞེས་བྱ་བ་ལ་སོགས་པ་ནི་མེད་པའི་མཚན་ཉིད་ལ་འཇུག་པའི་མཐོང་ལམ་གྱི་ཐབས་ངེས་པར་འབྱེད་པའི་ཆ་དང་མཐུན་པ་བཞི་ལ་བརྟེན་ནས་མཐོང་ལམ་སྐྱེ་བའི་རིམ་པ་སྟོན་པའོ། ། མེད་པའི་མཚན་ཉིད་ལ་འཇུག་གོ་ཞེས་བྱ་བ་ནི་མཐོང་ལམ་སྐྱེ་བའོ། ། དེ་ལྟར་ཞེས་བྱ་བ་ནི་ཐབས་ཏེ་ཞེས་བྱ་བ་སྟེ་སྦྱོར་བ་རྣམ་པ་བཞིས་སོ། ། དེ་ལྟར་རིམ་གྱིས་ཡང་དག་པའི་ཤེས་རབ་ཀྱིས་དོན་དང་འཛིན་པ་མ་དམིགས་པའི་དམིགས་པར་བྱ་བ་དང་དམིགས་པར་བྱེད་པར་སྣང་བ་འདི་དག་ནི་དེ་ཁོ་ནར་དེ་གཉིས་ཀྱིས་སྟོང་པ་ཡིན་ནོ་ཞེས་ཤེས་པ་དང་མཐུན་པར་དངོས་པོ་ཉིད་གྲུབ་པར་སྟོན་པ་ནི་དེའི་ཕྱིར་ན་ཞེས་བྱ་བ་ལ་སོགས་པ་སྟེ།

རྣལ་འབྱོར་པ་དེ་ཁོ་ན་ཡིད་ལ་བྱེད་པ་ལ་དོན་དང་འཛིན་པ་མི་དམིགས་པ་རིམ་པ་བཞིན་སྐྱེ་བ་དེའི་ཕྱིར་ནའོ། ། དམིགས་པ་ནི་ཞེ་བྱ་བ་ནི་དོན་དང་འཛིན་པ་དམིགས་པར་བྱ་བ་དང་དམིགས་པར་བྱེད་པར་སྣང་བ་དག་ནི་ཡང་དག་པའི་གཟུང་འཛིན་གྱིས་སྟོང་པས་ན་མི་དམིགས་པའི་ངོ་བོར་དངོས་པོ་ཉིད་ལ་གྲུབ་བོ། ། མི་དམིགས་པར་གྲུབ་པ་ཉིད་འགྲེལ་པར་གསལ་བར་བྱེད་པ་ནི་དམིགས་པར་བྱ་བའི་དོན་མེད་ན་དམིགས་པ་མི་རུང་བའི་ཕྱིར་རོ། ། ཞེས་བྱ་བ་སྟེ། གཅིག་མ་གྲུབ་པའི་རིགས་པས་གཉིས་པའང་བཀག་པས་དམིགས་བྱ་དམིགས་བྱེད་མེད་པར་གྲུབ་པས་མི་དམིགས་པའི་ངོ་བོ་ཉིད་དུ་གྲུབ་པའོ། ། དེ་ལྟར་དམིགས་པར་སྣང་བ་ནི་མི་དམིགས་པར་གྲུབ་ན་དམིགས་པ་ནི་སྤང་བར་བྱ་བ་ཡིན་ལ་མི་དམིགས་པ་ནི་བསྒྲུབ་པར་བྱ་བ་ཐ་དད་པར་རྣམ་པར་རྟོག་པ་ཡང་འཁྲུལ་བ་ཉིད་དོ་ཞེས་སྒྲུབ་པ་ནི་དེ་ལྟ་བས་ན་ཞེས་བྱ་བ་ལ་སོགས་པའོ། ། མཉམ་པར་ཞེས་བྱ་བ་ནི་རོ་གཅིག་པར་དེ་རྣམ་པར་དབྱེ་བ་མེད་པར་ཤེས་པར་བྱའོ། ། དེ་ལྟ་བས་ན་ཞེས་བྱ་བ་རྣམ་པར་འགྲེལ་པ་ཞེས་བྱ་ནི་དམིགས་པ་ནི་དེ་དམིགས་པ་ཉིད་དུ་མ་གྲུབ་པའི་ཞེས་བྱ་བ་སྟེ། དམིགས་པར་སྣང་བ་ཉིད་དེ་ཁོ་ནར་མི་དམིགས་པའི་ངོ་བོ་ཉིད་ཡིན་པའི་ཕྱིར། དམིགས་པ་དང་མི་དམིགས་པ་མཉམ་པ་ཞེས་བྱ་བའི་དོན་སྟོན་པ་ནི་གཟུང་བ་དང་འཛིན་པ་མེད་པས་དེ་ཁོ་ནར་དམིགས་བྱ་དམིགས་བྱེད་བཀག་པའི་མཚན་ཉིད་མི་དམིགས་པའི་ངོ་བོ་ཉིད་ཡིན་ཡང་དམིགས་པ་ཡིན་ཏེ་ཡང་དག་པ་མ་ཡིན་པའི་དོན་དམིགས་བྱ་དམིགས་བྱེད་དུ་སྣང་བས་ སོ། ། དེ་ལྟ་བས་ན་དམིགས་པར་སྣང་བ་འགལ་བས་མི་དམིགས་པར་སྒྲུབ་པ་ནི་མ་ཡིན་གྱི་དམིགས་པར་སྣང་བ་ཉིད་མི་དམིགས་པའི་ངོ་བོར་ཤེས་པར་བྱ་བ་ཡིན་ནོ། ། དེས་ན་འདི་ལ་བསལ་བྱ་ཅི་ཡང་མེད། ། བཞག་པར་བྱ་བའང་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ནས་རྣམ་པར་གྲོལ། ། ཞེས་གསུངས་སོ། ། འདི་ལ་དེའི་ཕྱིར་ན་ཞེས་བྱ་བ་གཟུང་བ་དམིགས་པར་བྱ་བ་མེད་ན་འཛིན་པའི་རང་བཞིན་མི་དམིགས་པར་ནི་དེ་མེད་པའི་རང་བཞིན་མི་དམིགས་པའི་ངོར་བོར་གྱུར་པའོ་ཞེས་པ་དང༌།

དེ་ལྟ་བས་ན་དམིགས་པ་དང༌། མི་དམིགས་པ་མཉམ་པར་ཤེས་པར་བྱ་བ་ཡང་དོན་མ་དམིགས་པ་དང་འཛིན་པ་དམིགས་པ་གཉིས་མི་དམིགས་པའི་རང་བཞིན་དུ་མཉམ་པར་ཤེས་པར་བྱ་བ་དང༌། ཡང་ན་བྱིས་པས་དོན་དམིགས་པ་དང་འཕགས་པས་དོན་མ་དམིགས་པ་མཉམ་པར་ཤེས་པར་བྱ་བ་དང་ཡང་ན་བྱིས་པས་འཛིན་པ་དམིགས་པ་དང༌། འཕགས་པས་འཛིན་པ་མ་དམིགས་པ་མཉམ་པར་ཤེས་པར་བྱའོ། ། ཞེས་འཆད་པ་ནི་མ་འབྲེལ་བརྗོད་པ་ཙམ་ཡིན་གྱི་བཤད་པ་ནི་མ་ཡིན་པར་བལྟའོ། ། ལྡོག་པའི་ཐབས་བསྟན་ནས་དམིགས་པ་མ་ཡིན་པར་འཁྲུལ་བའི་ཆོས་འདི་གང་ཡང་ཡོད་པའི་དོན་མཚན་ཉིད་དང་ལྡན་པ་དེ་ཉིད་གང་ཡིན་ཞེས་དོགས་པ་ལ་དེ་སྟོན་པ་ནི་འདིར་རབ་ཏུ་དབྱེ་བ་ལ་སོགས་པ་གསུམ་ མོ། ། ད་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཉིད་ཀྱི་རབ་ཏུ་དབྱེ་བའི་མཚན་ཉིད་ཀྱང་སྟོན་ཏེ་ཞེས་བྱ་བ་ནི་ཡང་དག་པ་མ་ཡིན་པའི་ཀུན་ཏུ་རྟོག་པའི་རང་གི་མཚན་ཉིད་དང་ལྡན་པའི་དོན་ཀྱི་དབྱེ་བ་སྟོན་པའོ། ། འདྀར་མཚན་ཉིད་ཀྱི་དབྱེ་བ་སྟོན་པ་ནི་མ་ཡིན་ཏེ་དེ་ལ་དབྱེ་བ་མེད་པའི་ཕྱིར་རོ། ། དཔེར་ན་བ་གླང་གི་མཚན་ཉིད་གང་ལ་ཡོད་པ་དེ་ལ་བ་གླང་ཞེས་བརྗོད་པ་ལྟར་ཀུན་ཏུ་རྟོག་པའི་མཚན་ཉིད་དང་ལྡན་པ་ལ་ཀུན་ཏུ་རྟོག་པ་ཞེས་བརྗོད་པ་ཡིན་ནོ། ། སེམས་དང་སེམས་བྱུང་ཁམས་གསུམ་པ་ཞེས་བྱ་བས་སེམས་དང་སེམས་ལས་བྱུང་བ་ནི་མཚན་ཉིད་དེ་ལྡན་པའི་དོན་ཡིན་ལ་དེའང་ཁམས་ཀྱི་དབྱེ་བ་གསུམ་ཡིན་ནོ་ཞེས་བསྟན་པའོ། ། རྣམ་གྲངས་ཀྱི་མཚན་ཉིད་ཀྱང་སྟོན་ཏེ། ཞེས་བྱ་བ་ལ་གང་གི་རྣམ་གྲངས་ཞེ་ན་སློབ་དཔོན་བློ་བརྟན་ན་རེ། ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ་འཁྲུལ་བའི་རྣམ་གྲངས་སོ། ། ཡང་དག་པ་མ་ཡིན་པའི་ཀུན་ཏུ་རྟོག་པ་དང་སེམས་དང་སེམས་ལས་བྱུང་བ་ཞེས་བྱ་བ་ནི་དོན་གཅིག་པའི་ཕྱིར་རོ་ཞེས་བྱ་བའོ། ། དེ་ནི་ངེ་པར་མ་ཡིན་ཏེ་ཡོངས་སུ་གྲུབ་པ་རྣམ་པར་བྱང་བ་རྣམས་ཀྱང་ཀུན་ཏུ་རྟོག་པར་ཐལ་བའི་ཕྱིར་ཏེ།

སེམས་དང་སེམས་ལས་བྱུང་བའི་ཕྱིར་རོ། ཁམས་གསུམ་པའི་ཞེས་ཁྱད་པར་དུ་བྱས་པ་རྣམ་གྲངས་ཡིན་པས་དེ་ལྟར་མི་ཐལ་ན་འོ་ན་རབ་ཏུ་དབྱེ་བ་སྟོན་པ་ཉིད་རྣམ་གྲངས་སུ་ཐལ་བས་འདི་ནི་རྣམ་གྲངས་མ་ཡིན་ནོ། ། འདིར་ནི་ཁྱད་པར་དེས་ཁྱད་པར་དུ་མ་བྱས་པ་ཁོ་ན་སློབ་དཔོན་གྱིས་རྣམ་གྲངས་སུ་བརྗོད་པ་ཡང་འགལ་ལོ། ། དེས་ན་འདི་ནི་མཚན་ཉིད་ལྡན་པའི་དོན་འཁྲུལ་བའི་ཚོགས་ལ་ཡོད་པའི་མཚན་གཞིའི་རྣམ་གྲངས་ཡིན་ནོ། ། སེམས་དང་སེམས་ལས་བྱུང་བ་ཞེས་བྱ་བའི་དོན་དེ་ཁམས་གསུམ་གྱི་དབྱེ་བས་གསུམ་དུ་བསྟན་པ་ཡིན་ན་གང་ཞིག་དབྱེ་བར་བྱ་བ་སེམས་དང་སེམས་ལས་བྱུང་བ་ཞེས་བྱ་བ་དེ་ཉིད་གང་ཡིན་ཞེས་དོགས་པ་ལ་དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང། ། ཞེས་སེམས་དང་སེམས་ལས་བྱུང་བ་ཉིད་དོན་མཐོང་བ་དང་དོན་གྱི་ཁྱད་པར་མཐོང་བ་ཞེས་བྱ་བ་རྣམ་གྲངས་ཀྱི་སྒོ་ནས་རྣམ་གྲངས་ཀྱི་མཚན་ཉིད་བརྗོད་དེ། ཀུན་ཏུ་རྟོག་པའི་མཚན་ཉིད་ཀྱི་ངོ་བོ་སེམས་དང་སེམས་ལས་བྱུང་བའི་རྣམ་གྲངས་སོ། ། སེམས་དང་སེམས་ལས་བྱུང་བའི་སྒྲ་དོན་དང་ཡང་དག་པ་མ་ཡིན་པའི་ཀུན་ཏུ་རྟོག་པའི་སྒྲ་དོན་ནི་ལྡོག་པའི་དབྱེ་བས་ཐ་དད་དེ། དཔེར་ན་བུམ་པ་དང་མི་རྟག་པ་བཞིན་ནོ། ། དེས་ན་དེ་བརྗོད་པའི་སྒྲ་རྣམ་གྲངས་མ་ཡིན་ནོ། ། སེམས་དང་སེམས་ལས་བྱུང་བ་དང་དོན་མཐོང་བ་དང་དོན་གྱི་ཁྱད་པར་མཐོང་བ་ནི་སྒྲའི་དོན་དུའང་མི་འཐད་དེ། དཔེར་ན་མི་རྟག་པ་དང་འཇིག་པ་བཞིན་ནོ། ། དེས་ན་དེ་དག་གྲངས་ཡིན་ནོ། ། དོན་མཐོང་བ་དང་དོན་གྱི་ཁྱད་པར་མཐོང་བ་ཞེས་བྱ་བ་འདི་ཉིད་ཇི་ལྟ་བུ་ཡིན་ཞེ་ན་དཔེར་ན་སྔོན་པོ་ཉིད་དང་དེ་ཡང་མྱོང་བར་བྱ་བ་ཉིད་དང་ཐ་སྙད་དུ་བྱ་བ་ཉིད་ལས་དང་པོ་ནི་ངོ་བོ་ཡིན་ཏེ་དེ་གཉིས་ཀྱི་རྟེན་དུ་འགྱུར་བའི་ཕྱིར་རོ། ། གཉིས་པོ་དེ་ནི་བརྟེན་པ་ཡིན་ཏེ། དེའི་གཞན་དབང་དུ་གྱུར་པས་ཆོས་ཡིན་ཕྱིར་རོ། ། དེ་ལ་རྟེན་འཛིན་པ་ནི་དོན་མཐོང་བ་དེའི་ཆོས་འཛིན་པ་ནི་ཁྱད་པར་མཐོང་བ་ཡིན་ནོ་འདི་གཉིས་ཀྱང་ལྡོག་པའི་དབྱེ་བས་རྣམ་པར་བཏགས་པའི་ཐ་དད་པ་ལ་བརྟེན་ནས་རིལ་པོར་འཛིན་པ་ལྡོག་པའི་ཐ་དད་དུ་བཤད་དུ་ཟད་ཀྱི་དོན་དམ་པར་ནི་གཅིག་ཉིད་དོ།

། སེམས་དང་སེམས་ལས་བྱུང་བ་ཐ་མི་དད་པར་མདོ་སྡེ་རྒྱན་དུ་བཤད་པ་བཞིན་ནོ་འདིར་ཡང་མིག་གི་རྣམ་པར་ཤེས་པ་རྣམ་པར་མི་རྟོག་པ་ལ་སྔོན་པོ་ཉིད་དང་མྱོང་བར་བྱ་བ་ཉིད་ཐ་སྙད་དུ་བྱ་བ་ཉིད་དང་ལས་སུ་བྱ་བ་ཉིད་ཇི་ལྟར་སྣང་སྟེ་ཐ་སྙད་དུ་བྱ་བ་ནི་ཐ་སྙད་དུ་བྱེད་པ་ལ་ལྟོས་པ་དེ་དང་འབྲེལ་བ་ཡིན་ལ་བརྗོད་པ་དང་འབྲེལ་བ་འཛིན་པ་ཡང་རྟོག་པ་ཡིན་ཕྱིར་ཞེ་ན། འདིར་མྱོང་བར་བྱེད་པའི་བྱེད་པས་ལས་སུ་བྱ་བ་དང་ཐ་སྙད་དུ་བྱེད་པའི་བྱེད་པས་ལས་སུ་བྱ་བ་དང་ལ་སོགས་པའི་ལས་སུ་བྱ་བ་ཉིད་དང༌།

 ལས་སུ་བྱ་བར་ཐ་སྙད་དུ་བྱ་བ་དང་མྱོང་བར་བྱ་བར་ཐ་སྙད་དུ་བྱ་བ་དང་སྔོན་པོ་ཉིད་དུ་ཐ་སྙད་དུ་བྱ་བ་ལ་སོགས་པའི་ཐ་སྙད་དུ་བྱ་བ་ཉིད་ལས་དང་ཐ་སྙད་དུ་བྱ་བ་དང་སྔོན་པོ་ཉིད་དུ་མྱོང་བར་བྱ་བ་ཞེས་བྱ་བར་ནི་མྱོང་བ་ལས་སྐྱེས་པའི་རྟོག་པས་རྣམ་པར་གཞག་པ་ཡིན་ལ་དེ་ལྟར་འཇོག་པའི་རྒྱུ་མཚན་ཉམས་སུ་མྱོང་བ་ལ་ཡང་རྟོག་པ་དང་མཐུན་པར་རྟོག་པའི་དབང་གིས་ཐ་སྙད་དུ་བྱེད་པའི་ཐ་སྙད་དུ་བྱ་བ་ལ་སོགས་པར་འཛིན་པར་འདོད་པས་མི་འགལ་ལོ། ། འཇུག་པའི་མཚན་ཉིད་ཀྱང་སྟོན་ཏེ་ཞེས་བྱ་བ་ལ་འཇུག་པ་ནི་རྒྱུན་རྣམ་པར་གནས་པ་སྟེ་རྒྱུ་འབྲས་བརྒྱུད་པས་འབྱུང་བའི་མཚན་ཉིད་དོ། ། འོ་ན་རྟེན་ཅིང་འབྲེལ་བར་འབྱུང་བ་ཀུན་ནས་ཉོན་མོངས་པའི་མཚན་ཉིད་དང་འདིར་ཁྱད་པར་ཅི་ཡོད་ཅེ་ན་འདིར་ནི་ཡང་དག་པ་མ་ཡིན་པའི་རྟོག་པ་ཉིད་ཀྱི་ངོ་བོ་རྒྱུན་འབྱུང་བ་བསྟན་པ་ཀུན་ནས་ཉོན་མོངས་པར་ནི་དེ་ལས་བྱུང་བའི་ཉོན་མོངས་པ་དང་དེས་བསྐྱེད་པའི་ལས་དང་དེའི་རྣམ་པར་སྨིན་པ་རྒྱུན་འབྱུང་བར་བསྟན་པས་ཁྱད་པར་ཡོད་དོ། ། དེས་ན་རང་གི་རང་བཞིན་རྒྱུན་འཇུག་པ་དང་དེའི་འབྲས་བུ་རྒྱུན་འཇུག་པ་ཞེས་བྱ་བའོ། ། སློབ་དཔོན་བློ་བརྟན་གྱིས་འདིར་ཚེ་འདིའི་སྐད་ཅིག་རྒྱུན་འཇུག་པ་བརྗོད་ལ་འོག་མར་ནི་ཚེ་རབས་གཞན་གྱི་རྒྱུན་འཇུག་པར་བསྟན་པ་ནི་ཧ་ཅང་འགྲིག་པར་མ་མཐོང་སྟེ་འདིར་ཡང་ཚེ་རབས་འདི་དང་གཞན་ཁྱད་པར་མེད་པར་འཇུག་པར་སྣང་བ་དང་འོག་མར་ཡང་མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་ཅེས་བྱ་བ་ལ་སོགས་པ་ཚེ་རབས་དེ་ཉིད་ཀྱི་རྒྱུ་འབྲས་སྟོན་པར་སྣང་བའི་ཕྱིར་རོ། ། ཡང་དག་པ་མ་ཡིན་པའི་རྟོག་པའི་ལས་ཀུན་ནས་ཉོན་མོངས་པ་ཡང་སྟོན་པ་ནི་སྒྲིབ་པའི་ཕྱིར་དང་ཞེས་བྱ་བ་ལ་སོགས་པའོ། ། འདིར་ཇི་ལྟར་ཉོན་མོངས་པར་བྱེད་པ་དང་གང་ཉོན་མོངས་པར་བྱེད་པ་དང་གང་གིས་ཉོན་མོངས་པར་བྱེད་པ་དང་གངས་ལས་ཉོན་མོངས་པར་བྱེད་པ་དེ་བཞིན་ཉིད་སྟོན་ཏོ།

། ཇི་ལྟར་ཞེ་ན་སྒྲིབ་པར་བྱེད་པས་ན་སྡུག་བསྔལ་བར་བྱེད་པའི་སྟེ་རྣམ་པ་དེ་ལྟར་རོ། ། གང་ཞེ་ན་འགྲོ་བའོ། ། རྣམ་པ་དེ་ལྟར་ཉོན་མོངས་པར་བྱེད་པ་དེ་གང་ཡིན་ཞེ་ན་གང་གིས་ཉོན་མོངས་པར་བྱེད་པ་དེ་ཉིད་སྟོན་པ་ནི་རྣམ་པ་གསུམ་ཞེས་བྱ་བ་ལ་སོགས་པའོ། ། ཉོན་མོངས་པ་དེ་དག་གང་ལས་བྱུང་སུས་བྱས་ཞེ་ན་ཡང་དག་མིན་རྟོག་ལས་ཞེས་བྱ་བ་སྟེ་ཡང་དག་པ་མ་ཡིན་པར་རྟོག་པས་ཉོན་མོངས་པ་གསུམ་པོའམ་བདུན་པོ་དེས་བྱས་སོ། ། འགྲེལ་པར་ཡང་དེ་ཁོ་ན་བཞིན་བལྟའོ། ། ད་ནི་དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་དེ་ལ་ཡོད་ཅེས་བསྟན་པ་བཤད་པའི་དོན་དུ་སྟོང་པ་ཉིད་ནི་མདོར་བསྡུས་ན་ཞེས་པའོ། ། གཉིས་དངོས་མེད་དང་ཞེས་བྱ་བ་ནི་གཟུང་བ་དང་འཛིན་པར་བློས་དམིགས་པར་བྱ་བ་འདི་ནི་དེ་ཁོ་ནར་དེ་ལྟར་མེད་པའི་མེད་པར་དགག་པ་སྟེ། བཏགས་པའི་དེ་བཞིན་ཉིད་དོ། ། གཉིས་པོ་དེའི་དངོས་མེད་པའི་དངོས་པོ་ནི་གང་དུ་གཟུང་འཛིན་སྒྲོ་བཏགས་པའི་གཞི་དེ་དེས་སྟོང་པའི་རང་བཞིན་མེད་པར་དགག་པའི་མཚན་ཉིད་དེ་གཞན་དག་གི་དེ་བཞིན་ཉིད་དོ། ། འདིས་ནི་དངོས་པོའི་ཆོས་ཡིན་པས་དངོས་པོ་ཞེས་བསྟན་ཏོ། ། སྟོང་པ་ཉིད་ཕྱི་མ་འདི་ཉིད་ཀྱི་རང་བཞིན་གསལ་བར་བྱེད་པ་ནི་ཡོད་པ་མ་ཡིན་མེད་པ་མིན་ཞེས་བྱ་བ་དང༌། ཐ་དད་གཅིག་པའི་མཚན་ཉིད་མིན་ཞེས་བྱ་བའོ། ། སྟོང་པ་ཉིད་ནི་དགག་པ་ཙམ་གྱིས་རང་བཞིན་ཡིན་པས་མེད་པའི་རང་བཞིན་དེ་ནི་དངོས་པོ་གཞན་གྱི་དབང་དང་གཅིག་པ་དང་ཐ་དད་པར་ཡང་མི་འཐད་དོ། ། ཡོད་པར་བརྗོད་པ་ནི་ཡོད་པའི་ཆོས་ཡིན་པས་དེ་བརྗོད་པ་ཙམ་མོ། ། རྣམ་གྲངས་དང་རྣམ་གྲངས་ཉིད་ཀྱི་དོན་གྱིས་ནི་བརྗོད་པ་དང་དེའི་ཡུལ་བསྟན་པས་རྣམ་གྲངས་ཉིད་སྟོན་ཏོ། ། རབ་ཏུ་དབྱེ་བ་ལས་རྩ་བའི་དབྱེ་བ་ནི་ཐ་དད་པའི་རང་བཞིན་དང་རྣམ་གྲངས་དཔེ་གསུམ་གྱིས་སྟོན་ཏེ་ཚིག་རྐང་དང་པོ་དང༌། གཉིས་དང་ལྷག་མ་གཉིས་དང་རིམ་བཞིན་ནོ། ། ཡན་ལག་གི་དབྱེ་བ་ལ་གཉིས་ཏེ།

གྲངས་དང་མཚན་ཉིད་དོ། ། གྲངས་ལ་གཉིས་ཏེ་སྟོང་པ་ཉིད་བཅུ་དྲུག་པོ་ཞེས་བྱ་བ་ནི་བསྟན་པའོ། ། འདི་ལྟ་སྟེ། ནང་སྟོང་པ་ཉིད་དང་མིང་གི་རྣམ་གྲངས་རབ་ཏུ་བགྲངས་པ་ནི་བཤད་པའོ། ། མཚན་ཉིད་ཀྱང་རྩ་བའི་ཚིག་ལེའུར་བྱས་པ་བཀོད་པ་ནི་བསྟན་པའོ། ། དེ་བཞིན་འགྲེལ་པ་ནས་བཤད་པ་ནི་བཤད་པའོ། ། དེ་ལ་གྲངས་དང་མཚན་ཉིད་ཀྱི་སྟོང་པ་ཉིད་བཅུ་དྲུག་རབ་ཏུ་ཕྱེ་བ་འདི་ཡིས་བསྡུས་པའི་དོན་ནི་འདི་ཡིན་ཏེ་འདི་ལྟ་སྟེ་མ་དག་པའི་གནས་སྐབས་ཀྱི་སྟོང་པའི་རྣམ་པ་དང་དག་པའི་སྟོང་པ་ཉིད་ཀྱི་རྣམ་པ་དང་གནས་སྐབས་གཉིས་ཀའི་སྟོང་པ་ཉིད་ཀྱི་རང་བཞིན་གྱི་རྣམ་པའོ། ། དང་པོ་ནི་མ་དག་པའི་གནས་སྐབས་གཉིས་སུ་སྣང་བ་མ་ཟད་པ་ནི་ཡུལ་གང་ཞིག་ཡེ་ཤེས་གང་གིས་རྣམ་པ་ཇི་ལྟ་བུར་དགོས་གང་གི་ཆེད་དུ་སྒོམ་པའི་དབང་དུ་བྱས་པ་ལས་གཞི་དང་ཡེ་ཤེས་དང་རྣམ་པ་ནི་མ་དག་པའི་གནས་སྐབས་ཉིད་ཡིན་པས་ན་མཚན་ཉིད་ཡུལ་རྣམ་པ་བཞི་དང་མཚོན་པ་དེ་ལ་དམིགས་པའི་ཡེ་ཤེས་དང་མཚན་ཉིད་སྟོང་པ་ཉིད་དེ་དང་དྲུག་པོ་དེའི་སྟོང་པ་ཉིད་ནི་མ་དག་པའི་སྟོང་པ་ཉིད་དེ་རིམ་བཞིན་དངོས་པོའི་སྟོང་པ་ཉིད་དྲུག་གོ ། ཡུལ་བཞི་ནི་འདི་ལྟ་སྟེ་ལོངས་སྤྱོད་པར་བྱེད་པ་དང་ལོངས་སྤྱད་པར་བྱ་བ་དང་ལས་དང་བྱེད་པ་དེ་གཉིས་ཀས་བདག་པོ་དང་དེའི་གཞིའོ། ། མ་དག་པའི་གནས་སྐབས་སུ་ཡུལ་དེ་ཡིད་ལ་བྱེད་པ་དེས་རྣམ་པ་དེ་ལྟར་བསྒོམས་པའི་འབྲས་བུ་ནི་རྣམ་པར་དག་པའི་ཆོས་ཐོབ་པ་ཡིན་པས་དེའི་ཆེད་དུ་བྱ་བ་སྟོང་པ་ཉིད་ནི་རྣམ་པར་དག་པའི་སྟོང་པ་ཉིད་དོ། ། རྣམ་པར་དག་པ་དེ་ཡང་རྣམ་པ་དྲུག་སྟེ་རང་གི་དོན་དང་གཞན་གྱི་དོན་གཉིས་དང་སྲིད་པ་དང་ཞི་བ་མི་སྤོང་བ་གཉིས་དང་རང་བཞིན་དང་ཡོན་ཏན་མངོན་དུ་གྱུར་པ་གཉིས་ཏེ་དོན་དང་མྱ་ངན་ལས་འདས་པ་དང་སྐུའོ། ། དེ་ལ་དོན་གཉིས་ནི་ཡེ་ཤེས་དང་སྤངས་པ་རང་དོན་དང༌། སེམས་ཅན་ལ་ཕན་པ་སྒྲུབ་པ་གཞན་གྱི་དོན་ཡིན་ནོ། ། དེ་ཡང་འདུས་བྱས་སྟོང་པ་ཉིད་ནི་ཡེ་ཤེས་སྟོང་པ་ཡིན་ཏེ་ཡེ་ཤེས་ནི་ལམ་གྱི་རང་བཞིན་འདུས་བྱས་པའི་ཕྱིར་ཏེ།

འདུས་མ་བྱས་སྟོང་པ་ནི་སྤངས་པ་དང་སྟོང་པ་ཉིད་དེ་སྤངས་པ་ནི་འགོག་པའི་བདེན་པ་ཡིན་པས་འདུས་མ་བྱས་པའི་ཕྱིར་རོ། ། དེ་གཉིས་ཆེད་དུ་བྱ་བ་རང་གི་དོན་སྟོང་པའོ། ། མཐའ་ལས་འདས་པ་ནི་སེམས་ཅན་གྱི་དོན་ཡིན་ཏེ་ཚད་མེད་པའི་སེམས་ལ་ཕན་པའི་ཕྱིར་རོ། ། དེའི་སྟོང་པ་ཉིད་ནི་གཞན་དོན་སྟོང་པ་ཉིད་དོ། ། ཐོག་མ་དང་ཐ་མ་མེད་པ་ནི་ཡོངས་སུ་དག་པའི་འཁོར་བ་ཡོངས་སུ་མི་སྤོང་བ་ཡིན་ཏེ། གཟུང་བར་བྱ་བའི་འཁོར་བ་དེ་ལ་སྔོན་དང་ཕྱི་མའི་མཐའ་མེད་པའི་ཕྱིར་རོ། ། དེའི་སྟོང་པ་ནི་ཐོག་མ་ཐ་མ་མེད་པ་སྟོང་པ་ཉིད་དེ་དེ་ནི་སྲིད་པ་མི་འདོར་བའི་སྟོང་པའོ། ། དོར་བ་མེད་པ་ནི་ཡོན་ཏན་གྱི་ཆོས་མི་ཟད་པའི་མྱ་ངན་ལས་འདས་པ་སྟེ་དགེ་བ་མི་འདོར་བའི་ཕྱིར་རོ། ། དེའི་སྟོང་པ་ཉིད་ནི་དོར་བ་མེད་པའི་སྟོང་པ་ཉིད་དེ་ཞི་བ་མི་འདོར་བའི་སྟོང་པ་ཉིད་དོ། ། རང་བཞིན་རིགས་ཡིན་ལ་དེའི་སྟོང་པ་ཉིད་ནི་རང་བཞིན་སྟོང་པ་ཉིད་དོ། ། རིགས་ཞེས་བྱ་བ་ནི་སྟོང་པ་ཉིད་དམ་ཆོས་ཉིད་ཀྱིས་གནས་པའི་དགེ་བའི་ས་བོན་ནོ། ། དེ་རྣམ་པར་དག་པ་ནི་སྒྲིབ་པ་དང་བྲལ་བའོ། ། དེ་ལ་སྟོང་པ་ཉིད་སྒྲིབ་པ་དང་བྲལ་བ་ནི་ཆོས་ཀྱི་སྐུ་ཡིན་ལ་དགེ་བའི་ས་བོན་སྒྲིབ་པ་དང་བྲལ་བ་ནི་ལོངས་སྤྱོད་རྫོགས་པའི་སངས་རྒྱས་ཏེ་གཟུགས་སུ་སྣང་བའི་བདག་པོའི་རྒྱུ་གཟུགས་སྐུའི་རང་བཞིན་ཡིན་ནོ། ། དེས་ན་དེའི་སྟོང་པ་ཉིད་ནི་རང་བཞིན་མངོན་དུ་གྱུར་པའི་སྟོང་པའོ།། རང་བཞིན་དེའི་ཡོན་ཏན་ཡང་གཉིས་ཏེ། གཟུགས་སྐུའི་ཡོན་ཏན་ནི་མཚན་དང་དཔེ་བྱད་ཡིན་ལ། ཆོས་སྐུའི་ཡོན་ཏན་ནི་སྟོབས་དང་མི་འཇིགས་པ་ལ་སོགས་པའོ། ། ཡོན་ཏན་དེ་གཉིས་ཀྱི་སྟོང་པ་ཉིད་ནི་རིམ་པ་བཞིན་དུ་རང་གི་མཚན་ཉིད་སྟོང་པ་ཉིད་དང་ཆོས་ཉིད་སྟོང་པ་ཉིད་དེ་དེ་ནི་ཡོན་ཏན་མངོན་དུ་གྱུར་པའི་སྟོང་པའོ། ། མ་དག་པའི་སྟོང་པའི་རྣམ་པ་དང་དག་པའི་སྟོང་པ་ཉིད་ཀྱི་རྣམ་པ་དེ་གཉིས་ཀའི་རང་བཞིན་ལ་སྒྲོ་འདོགས་པ་དང་སྐུར་བ་འདེབས་པ་སྤང་བའི་ཕྱིར་སྟོང་པ་ཉིད་ཀྱི་རང་བཞིན་གྱི་རྣམ་པ་སྟོན་པ་ནི་དངོས་པོ་མེད་པ་སྟོང་པ་ཉིད་དང་དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ།

། དེ་ཡང་འདི་ལ་སྟོང་པ་ཉིད་གང་ཞེ་ན་ཞེས་བྱ་བ་ལ་སོགས་པའོ། ། གཟུང་བ་དང་འཛིན་པ་ཡོད་པར་སྒྲོ་འདོགས་པའི་གཉེན་པོ་ནི་དངོས་པོ་མེད་པ་སྟོང་པ་སྟེ་དངོས་པོ་མེད་པ་ཉིད་སྟོང་པ་ཡིན་ནོ་ཞེས་བྱ་བའི་དོན་དོ། ། དེས་དབེན་པའི་སྟོང་པ་ཉིད་ལ་སྐུར་བ་འདེབས་པའི་གཉེན་པོ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ། གཉིས་བཀག་པའི་དངོས་མེད་ནི་ངོ་བོ་ཉིད་དུ་གྲུབ་པས་དེའི་ཕྱིར་དངོས་པོ་མེད་པའི་ངོ་བོ་ཉིད་སྟོང་པའི་རང་བཞིན་ཡིན་ནོ་ཞེས་བྱ་བའི་དོན་ཏོ། ། དེ་ལྟར་ན་དང་པོ་དྲུག་གིས་ནི་མ་དག་པའི་སྟོང་པའོ། ། དེ་ནས་བརྒྱད་ནི་དག་པའི་སྟོང་པའོ། ། ཐ་མ་གཉིས་ནི་གཉིས་ཀའི་སྟོང་པ་ཉིད་ཀྱི་རང་བཞིན་ཕྱིན་ཅི་མ་ལོག་པ་སྟེ། བཅུ་དྲུག་པོ་འདི་ནི་ཡན་ལག་གི་དབྱེ་བའོ། ། དེ་ལ་རྣམ་པར་དག་པ་མཐར་ཕྱིན་པའི་ཚེ་ནི་རང་གི་རྒྱུ་ལ་ཟ་བ་ལ་སོགས་པ་གཉིས་སུ་སྣང་བ་མི་འབྱུང་གི ཞིང་ཡོངས་སུ་དག་པ་ལ་སོགས་པ་ནི་གདུལ་བྱའི་སྣང་བ་ཡིན་པའི་ཕྱིར་རང་གི་རྒྱུད་ལ་དེར་སྣང་བ་ཡོད་ཀྱང་དེར་བདུན་པོ་སྤང་བ་ལ་དབང་འབྱོར་པའི་ཕྱིར་ཞེན་པ་མེད་པས་ལུས་ལ་སོགས་པ་ནི་རྣམ་པར་དག་པའི་གནས་སྐབས་ན་སྤང་བར་བརྗོད་དོ། ། དེས་ན་དེ་མ་དག་པའི་འདུས་པ་ཡིན་པས་དེའི་སྟོང་པ་ནི་མ་དག་པའི་སྟོང་པར་བཞག་གོ ། སྟོང་པ་ཉིད་ཀྱི་རབ་ཏུ་དབྱེ་བ་སྒྲུབ་པ་ནི་གཉིས། ཀུན་རྫོབ་ཏུ་དབྱེ་བ་ཡོད་པའི་འཐད་པ་དང༌། དོན་དམ་པར་དེ་དགག་པའོ། ། དང་པོ་ནི་གལ་ཏེ་ཉོན་མོངས་དེ་མ་གྱུར་ཅེས་བྱ་བའི་ཚིགས་སུ་བཅད་པ་སྟེ། གནས་སྐབས་ཀྱི་ཀུན་ནས་ཉོན་མོངས་པ་དང་གནས་སྐབས་ཀྱི་རྣམ་པར་དག་པ་ཡོད་པར་སྟོན་པའོ། ། ལེའུ་གཉིས་པ། སྒྲིབ་པ་བཤད་པ། གཉིས་པ་ནི་ཉོན་མོངས་མ་ཡིན་ཞེས་བྱ་བས་དོན་དམ་པར་ཉོན་མོངས་པ་འཇོག་པ་དང༌། མི་རྨོངས་མིན་ཞེས་བྱ་བས་དག་པ་གཞི་གནས་སྐབས་དེ་ཉིད་རྗེས་སུ་བརྗོད་པས་ཀུན་ནས་ཉོན་མོངས་སུ་དོན་དམ་པར་བཀག་གོ ། དེ་ནི་དག་པ་མ་ཡིན་ཞེས་བྱ་བས་དོན་དམ་པར་རྣམ་པར་དག་པ་བཀག་པ་དང་ཡང་དག་མིན་ཞེས་བྱ་བས་དག་པའི་གཞི་གནས་སྐབས་པའི་དག་པ་རྗེས་སུ་བརྗོད་པས་དག་པ་དོན་དམ་པར་བཀག་པའོ།

། དང་པོ་སྒྲིབ་པ་སྤྱིར་རྣམ་པར་འབྱེད་པ་ནི་ཁྱབ་དང་ཉི་ཚེ་ཞེས་བྱ་བའོ། ། འདིར་ཡུལ་ཀྱི་སྒོ་ནས་དབྱེ་བ་རྣམ་པ་གཉིས། ཁྱབ་པ་དང་ཉི་ཚེ་བའོ། ། རང་གི་ངོ་བོ་ཉིད་ཀྱིས་དབྱེ་ནའང་གཉིས་ཏེ་ལྷག་པ་དང་ཆ་མཉམ་པའོ། ། འབྲས་བུ་དབྱེ་ནའང་གཉིས་ཏེ། འཁོར་བ་ལེན་པ་དང་འཁོར་བ་སྤོང་བའོ། ། དེ་ལ་འཁོར་བ་ལེན་པ་ནི་སྒྲིབ་པ་ནི་འཁོར་བའི་ཉེས་པ་མ་མཐོང་བས་ཆགས་པའོ། ། འཁོར་བ་སྤོང་བའི་སྒྲིབ་པ་ནི་གཞན་ལ་སྙིང་རྗེ་མེད་པའོ། ། དེ་ལ་ལེན་པའི་སྒྲིབ་པ་ནི་འཁོར་བའི་མཐར་གནས་པའི་རྒྱུ་ཡིན་པས་ན་འབྲས་བུ་སྲིད་པ་དང་མྱ་ངན་ལས་འདས་པ་བསྒྲུབས་པའི་སྒོ་ནས་དེ་གཉིས་སུ་དབྱེའོ། ། འདི་ལ་ལེན་པ་དང་སྤོང་བ་ནི་མི་གནས་པའི་མྱང་ངན་ལས་འདས་པ་སྟེ། སྙིང་རྗེས་འཁོར་བ་ལེན་པ་དང་ཤེས་རབ་ཀྱིས་སྤོང་བའོ། ། དེ་ལ་སྒྲིབ་པ་ནི་ལེན་པ་དང་སྤོང་བའི་སྒྲིབ་པ་ཡིན་པས་གཅིག་ཉིད་དོ་ཞེས་སློབ་དཔོན་བློ་བརྟན་གྱིས་བཤད་པ་ནི་གཞུང་དང་མི་མཐུན་ཏེ། དེ་ལྟ་ན་ནི་ལེན་དང་སྤོང་བ་ལ། ། གཉིས་ཀྱིས་སྒྲིབ་པར་བསྟན་པ་ཡིན། ། ཞེས་ལེན་པ་དང་སྤོང་བ་སྒྲིབ་པའི་ཡུལ་དུ་སྟོན་པར་འགྱུར་བའི་ཕྱིར་རོ།། དེ་ལྟ་ནི་ལེན་དང་སྤོང་བ་ནི་ཞེས་སྒྲིབ་པའི་རང་བཞིན་དུ་གསུངས་སོ། ། དེས་ན་སྔ་མ་ལྟར་ཡིན་ནོ། ། དེ་གཉིས་ནི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་ཉན་ཐོས་དང་བྱང་ཆུབ་སེམས་དཔའ་ལ་སོགས་པ་ལ་མ་ཕྱེ་བར་སྤྱིར་རྣམ་པར་ཕྱེ་བའོ། ། ད་ནི་ཉན་ཐོས་ཀྱི་དབང་དུ་བྱས་ཏེ་ཐར་པའི་སྒྲིབ་པ་ཉོན་མོངས་པའི་མཚན་ཉིད་ཁྱད་པར་དུ་རྣམ་པར་འབྱེད་པ་ནི་ཉོན་མོངས་མཚན་ཉིད་རྣམ་དགུ་སྟེ། ། ཀུན་ཏུ་སྦྱོར་རྣམས་སྒྲིབ་པ་ཡིན་ཞེས་གསུངས་ སོ། ། འདིའང་རྣམ་པ་བཞིར་བསྡུ་སྟེ་ཐར་པ་ལ་འདུན་པའི་སྒྲིབ་པ་དང༌། ཐར་པའི་ལམ་རྣམ་པར་ངེས་པའི་སྒྲིབ་པ་དང༌། ཐར་པའི་ལམ་མངོན་དུ་བྱེད་པའི་སྒྲིབ་པ་དང༌། མངོན་དུ་བྱས་པ་དང༌། མཐུན་པར་རྣམ་པར་སྤྱོད་པའི་སྒྲིབ་པའོ།

། དེའང་མདོར་ན་གཉིས་སུ་སྣང་སྟེ་དོན་དུ་གཉེར་བའི་སྒྲིབ་པ་དང་ཇི་ལྟ་བ་བཞིན་རྟོགས་པའི་སྒྲིབ་པའོ། ། དང་པོ་ནི་འདུན་པའི་སྒྲིབ་པ་ཡིན་ལ་ལྷག་མ་གསུམ་ནི་ཇི་ལྟ་བ་བཞིན་རྟོགས་པའི་སྒྲིབ་པའོ། ། དེ་ལ་ཐར་པ་ལ་འདུན་པ་ནི་འཁོར་བ་ལ་སེམས་བཏང་སྙོམས་སུ་གནས་པར་འགྱུར་ན་རྗེས་སུ་ཆགས་པར་འགྱུར་བའམ་ཁོང་ཁྲོ་བས་ཉམས་པ་ནི་སེམས་རྣལ་དུ་མི་གནས་པས་ཐར་པ་དོན་དུ་གཉེར་བའི་མཚན་ཉིད་ཚོགས་ཀྱི་ལམ་སྐྱེ་བའི་གེགས་སོ། ། ཐར་པའི་ལམ་རྣམ་པར་ངེས་པའི་སྒྲིབ་པ་ནི་ང་རྒྱལ་གྱི་ཀུན་ཏུ་སྦྱོར་བ་སྟེ། དེ་ཡོད་ན་ནི་འཇིག་ཚོགས་སུ་ལྟ་བ་བརྟན་པས་དེ་ཕྱིན་ཅི་ལོག་ཏུ་མ་ཤེས་པས་དེ་དང་མི་མཐུན་པའི་བདེན་པ་རྣམ་པར་ངེས་པའི་ཤེས་པ་དྲོད་ལ་སོགས་པའི་གེགས་བྱེད་པའི་ཕྱིར་རོ། ། ཐར་པའི་ལམ་མངོན་དུ་བྱེད་པའི་སྒྲིབ་པ་ནི་བདེན་པ་བཞི་མངོན་དུ་མཐོང་བའི་ཡེ་ཤེས་སྐྱེ་བའི་གེགས་ཡིན་ཕྱིར་རོ། ། དེའང་རྣམ་པ་གསུམ་ལས་མ་རིག་པའི་ཀུན་ཏུ་སྦྱོར་བས་ནི་སྡུག་བསྔལ་དང་ཀུན་འབྱུང་མངོན་དུ་མཐོང་བ་ལ་བསྒྲིབས་ཏེ། འཇིགས་ཚོགས་སུ་ལྟ་བའི་གཞི་ཕུང་པོ་ལྔ་པོ་ནི་བདེན་པ་གཉིས་ཀྱི་རང་བཞིན་ཡིན་ལ་དེ་ལའང་འདིས་སྒྲིབ་ཕྱིར་རོ། ། ལྟ་བའི་ཀུན་ཏུ་སྦྱོར་བས་ནི་འགོག་པ་མཐོང་བ་ལ་བསྒྲིབས་ཏེ། གཉིས་ཀྱིས་སྐྲག་པ་དང་གཅིག་གིས་བསྐུར་བའི་ཕྱིར་རོ། ། མཆོག་ཏུ་འཛིན་པའི་ཀུན་ཏུ་སྦྱོར་བས་ནི་ལམ་གྱི་བདེན་པ་མངོན་སུམ་དུ་མཐོང་བ་ལ་སྒྲིབ་སྟེ་ལམ་གཞན་ལ་མཆོག་དང་དག་པར་ལྟ་བའི་ཕྱིར་རོ། ། ཐར་པའི་ལམ་མངོན་སུམ་དུ་བྱས་པ་དང་མཐུན་པར་རྗེས་སུ་སྤྱོད་པ་ནི་རྣམ་པ་གསུམ་སྟེ་དཀོན་མཆོག་ཡོངས་སུ་ཤེས་པས་ནེམ་ནུར་ཟད་པ་དང་རྙེད་པ་དང་བཀུར་སྟིའི་ཉེས་པ་ཡོངས་སུ་ཤེས་པས་དེ་མི་འདོད་པ་དང་ཡོ་བྱད་བསྙུང་བའི་ཡོན་ཏན་ཡོངས་སུ་ཤེས་པས་ཟང་ཟིང་མི་འཛིན་པའོ། ། དེའི་སྒྲིབ་པ་ནི་རིམ་པ་བཞིན་ཐེ་ཚོམ་གྱི་ཀུན་ཏུ་སྦྱོར་བ་དང་སེར་སྣའི་ཀུན་དུ་སྦྱོར་བ་རྣམས་སོ།

། བྱང་ཆུབ་སེམས་དཔའི་དབང་དུ་བྱས་ན་ཐམས་ཅད་མཁྱེན་པ་ཉིད་ཀྱི་སྒྲིབ་པ་ཤེས་བྱའི་སྒྲིབ་པའི་རང་བཞིན་གཙོ་བོར་བསྟན་པ་ནི་དགེ་བ་ལ་སོགས་པ་བཅུ་ལ་གཞན་ཞེས་བྱའོ། ། འདིའང་རྣམ་པ་གཉིས་ཀྱིས་སྟོན་ཏེ་སྒྲིབ་པའི་རང་བཞིན་དང་གྲངས་དང་གོ་རིམ་མོ། ། རང་བཞིན་ཡང་རྣམ་པ་གསུམ་གྱི་སྟོན་ཏེ། སྒྲིབ་བྱེད་དང་བསྒྲིབ་བྱ་དང་བྱ་བྱེད་སྦྱར་བའོ། ། དང་པོ་ནི་ཏིང་ངེ་འཛིན་སྦྱང་བ་མ་བྱས་པའོ་ཞེས་བྱ་བའི་བར་རོ། ། འདིས་ནི་སྐྱེ་བ་ལ་བསྒྲིབས་པ་ནས་ཐོས་པ་ལ་བསྒྲིབས་པའི་བར་གྱི་སྒྲིབ་པ་རྣམ་པ་བཅུ་བསྟན་ཏོ། ། སྒྲིབ་པ་དེ་བཅུར་གནས་པ་ཡང་འབྲས་བུའི་རང་བཞིན་གྱི་བསྒྲིབ་བྱ་རྣམ་པ་བཅུའི་དབང་གིས་དགེ་དང་ཞེས་བྱ་བ་ལ་སོགས་པས་བསྒྲིབ་བྱ་རྣམ་པ་བཅུ་བརྗོད་དོ། ། བསྒྲིབ་བྱ་བཅུ་པོ་འདིའང་རང་རྒྱུད་དུ་རྣམ་པ་བཅུ་སོ་སོར་གྲུབ་པའམ་འོན་ཏེ་བསྟན་པ་དང་བཤད་པ་ཡིན་ཞེས་རྣམ་པ་གཉིས་བྲིད་དོ།

 ། དེ་ལ་སློབ་དཔོན་བློ་བརྟན་ན་རེ་ནི། དགེ་བ་དང་བྱང་ཆུབ་ནི་བསྟན་པ་ཡིན་ལ་ཡང་དག་པར་འཛིན་པ་ལ་སོགས་པ་བདུན་གྱིས་ནི་དགེ་བ་བཤད་དོ། ། དབང་གིས་ནི་བྱང་ཆུབ་བཤད་དོ་ཞེས་ཟེར་རོ།། འོ་ན་རང་རྒྱུད་དུ་སྒྲིབ་པ་བཅུར་བཤད་པ་མི་འཐད་དོ་ཞེ་ན། དགེ་བ་ཀུན་ཀྱི་ཐུན་མོང་གི་སྒྲིབ་པ་གཅིག་དང་སོ་སོའི་སྒྲིབ་པ་བདུན་ཡིན་ཕྱིར་རང་རྒྱུད་པ་བརྒྱད་ནི་དགེ་བ་ལའོ། ། བྱང་ཆུབ་གཅིག་ཡིན་ཡང་དེ་གནས་པའི་གེགས་དང་ཐོབ་པའི་གེགས་ཐ་དད་པས་སྒྲིབ་པ་གཉིས་པོ་ཡང་རང་རྒྱུད་དུ་མི་འགལ་ལོ་ཞེས་ལན་བརྗོད་དོ། ། འདི་ནི་མི་འཐད་དེ་བསྐྱེད་པར་བྱ་བ་ལ་སོགས་པའི་འབྲས་བུ་བཅུ་ནི་བསྒྲིབ་བར་བྱ་བ་ཡིན་ལ། དེའང་བསྟན་པ་དང་བཤད་པ་ཡིན་ན་བསྐྱེད་པར་བྱ་བའི་འབྲས་བུ་ནི་ལོགས་སུ་མེད་པར་ཐལ་ན༑འབྲས་བུ་གཞན་གྱི་ཁོངས་སུ་མ་འདུས་པར་དཔེ་ལས་རབ་ཏུ་གྲུབ་པའི་ཕྱིར་རོ། ། རྒྱུན་སྔ་ན་མེད་པའི་མིག་གི་རྣམ་པར་ཤེས་པ་སྐྱེས་པ་ནི་རྒྱུན་སྔར་ཡོད་པ་གནས་པའི་སྲོག་འཚོ་བ་ལ་སོགས་པ་ལས་ཐ་དད་དོ། ། དེ་བཞིན་དུ་འབྲས་བུ་གཞན་ཡང་སྐྱེ་བའི་ཁོངས་སུ་མ་འདུས་པས་འདི་ནི་མི་འགྲིགས་སོ། ། གཞན་ཡང་དགེ་བ་ཀུན་བསྐྱེད་པར་བྱ་བ་ཡིན་པས་སྐྱེ་བའི་སྒྲིབ་པ་དགེ་བ་ཀུན་གྱི་ཐུན་མོང་བ་ཡིན་ནོ་ཞེས་བྱ་བ་དེ་ལ་དགེ་བ་ཀུན་གནས་པར་བྱ་བ་ཡིན་པས་གནས་པ་ལ་བསྒྲིབས་པ་ཡང་ཀུན་གྱི་ཐུན་མོང་གི་སྒྲིབ་པ་ཡིན་པར་ཅི་སྟེ་མི་འགྱུར་ཞེས་འདྲི་ན་ལན་ཅི་ཡོད། བྱང་ཆུབ་དང་དབང་དོན་གཅིག་ཉིད་ཡིན་ན་ཡང་སྒྲིབ་པ་གཉིས་མི་འཐད་དེ། བྱང་ཆུབ་གཅིག་པོ་དེ་གནས་ཀྱང་མ་ཐོབ་པའམ་ཐོབ་ཀྱང་མི་གནས་པ་མི་སྲིད་པས་གནས་པའི་སྒྲིབ་པ་དང་ཐོབ་པའི་སྒྲིབ་པ་གཉིས་མི་འཐད་པའི་ཕྱིར་རོ། ། དེས་ན་འདི་ལྟ་ཡིན་དེ་སྒྲིབ་པར་བྱ་བ་ནི་དོན་མཐའ་དག་ནི་གཉིས་ཏེ། ཚོགས་དང་འབྲས་བུའོ། ། ཚོགས་ཀྱང་གཉིས་ཏེ། སྤྱིའི་མཚན་ཉིད་དང༌། ཁྱད་པར་གྱི་རང་བཞིན་ནོ། ། དང་པོ་ལའང་གཉིས་ཏེ།

མ་ཐོབ་པ་བསྐྱེད་པར་བྱེད་པ་སྟེ་བྱང་ཆུབ་ཀྱི་ཚོགས་སྔ་མ་བསགས་པ་བསྐྱེད་པར་བྱ་བ་ཉིད་དང་ནུས་པ་ངེས་པར་བྱ་བ་སྟེ་ཚོགས་བསགས་པའི་སྟོབས་སྤེལ་བར་བྱ་བའོ། ། དང་པོ་ནི་དགེ་བ་ཡིན་ལ་གཉིས་པ་ནི་བྱང་ཆུབ་གནས་པ་ཡིན་ཏེ་བྱང་ཆུབ་ཀྱང་དགེ་བའི་ནུས་པ་ངེས་པས་གཞན་དུ་མི་འགྱུར་བ་ལ་བྱང་ཆུབ་གནས་པའོ་ཞེས་གདགས་པའི་ཕྱིར་ཏེ། དེས་ན་དགེ་བ་མངོན་པར་གྲུབ་པ་དང་གྲུབ་པའི་དགེ་བ་བརྟན་པའི་སྒྲིབ་པ་ནི་དགེ་བ་ལ་སྒྲིབ་བ་དང༌། བྱང་ཆུབ་ལ་སྒྲིབ་པའོ། ། དེ་ལྟར་བསྐྱེད་པར་བྱ་བ་དང་བསྐྱེད་ནས་ནུས་པ་ངེས་པའི་རང་བཞིན་བརྟན་པར་བྱ་བའི་ཆོས་གཉིས་པོ་དེ་གང་ལ་ཡོད་པའོ། ། དགེ་བ་དེ་དག་གང་ཡིན་ཞེ་ན་ཁྱད་པར་གྱི་རང་བཞིན་སྟོན་པ་ནི། ཡང་དག་པར་འཛིན་པ་ལ་སོགས་པ་བདུན་ནོ། ། དེའང་རྣམ་པ་བཞི་སྟེ། བསམ་པའི་དགེ་བ་དང༌། སྦྱོར་བའི་དགེ་བ་དང༌། ཡེ་ཤེས་ཀྱི་དགེ་བ་དང་ཤེས་རབ་ཀྱི་དང་བཞིའོ། ། དེ་ལ་དཀར་པོ་ཆོས་ཐམས་ཅད་ཡང་དག་པར་འཛིན་པའི་སྐྱེ་མཆེད་པ་ནི་བསམ་པའོ། ། རིགས་དང་སྐྱེ་མཆེད་པའི་བདག་ཉིད་ཅན་དུ་གསལ་བར་བྱ་བ་ནི་སྤྱོད་པ་དང་ལྡན་པས་སྦྱོར་བའོ། ། གསལ་བར་བྱ་བ་ནི་གསལ་བར་བྱེད་པ་དང་ལྡན་པས་འདིས་སྤྱོད་པ་བསྟན་ཏེ་སྤྱོད་པ་ནི་གསལ་བྱེད་ཡིན་པས་སོ། ། ཤེས་རབ་ནི་དོན་དམ་པ་ཤེས་པ་རྣམ་པར་མི་རྟོག་པའོ། ། དེའང་གཉིས་ཏེ། མཐོང་ལམ་དང་སྒོམ་ལམ་མོ། ། དེ་ལ་མཐོང་ལམ་ནི་འཁྲུལ་བ་མེད་པའི་ཤེས་པ་ཐོབ་པའི་རང་བཞིན་ཡིན་པས་མ་འཁྲུལ་བའོ། ། སྒོམ་ལམ་ནི་མ་འཁྲུལ་བ་སྟེ་སྒོམ་པས་སྒྲིབ་པ་མེད་པར་བྱེད་པས་སྒྲིབ་པ་མེད་པའོ། ། ཡེ་ཤེས་ནི་མཉམ་བཞག་གི་རྗེས་ཐོབ་ཀུན་རྫོབ་ཤེས་པའོ། ། དེ་ལས་ཤེས་རབ་ནི་དེ་ཁོ་ན་ལ་མཉམ་པར་འཇོག་པ་ཡིན་ལ་ཡེ་ཤེས་ནི་ཚོགས་རྗེས་སུ་སྒྲུབ་པ་ཡིན་ནོ། ། དེ་ལ་ཡང་གསུམ་སྟེ་ཡོངས་སུ་བསྔོ་བ་ལ་མཁས་པ་དང་ཟབ་ཅིང་རྒྱ་ཆེ་བ་ལ་མོས་པ་དང༌། གཞན་གྱི་དོན་ལྷུར་ལེན་པའོ། ། དེ་ལྟར་ན་དགེ་བའི་ཁྱད་པར་གྱི་རང་བཞིན་རྣམ་པ་བདུན་ཡིན་པས་དེ་ལ་སྒྲིབ་པ་ཡང་རྣམ་པ་བདུན་རིམ་པ་བཞིན་ནོ།

། དེ་ལ་བསམ་པ་དང་སྦྱོར་བས་ནི་མོས་པས་སྤྱོད་པའི་དགེ་བ་ལྷུར་སྟོན་ཏེ། འཁྲུལ་མེད་ཀྱིས་མཐོང་ལམ་མོ། ། སྒྲིབ་མེད་ཀྱིས་འཇིག་རྟེ་ལས་འདས་པའི་སྒོམ་མོ། ། ལྷག་པ་གསུམ་གྱིས་ནི་དེའི་རྗེས་ལས་ཐོབ་པ་འཇིག་རྟེན་པའི་སྒོམ་བསྟན་ཏོ། ། འབྲས་བུའི་རང་བཞིན་ནི་དབང་སྟེ་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཐོབ་པའོ།། དབང་བསྒྱུར་བ་ནི་མཐུ་མཐའ་དག་འབྱོར་བའི་ཡེ་ཤེས་ཡིན་པས་ཡེ་ཤེས་ཀྱི་རང་བཞིན་གཙོ་བོར་བྱས་པའོ། ། ཚོགས་རྗེས་སུ་སྒྲུབ་པ་གསུམ་དང་འབྲས་བུ་ལ་དབང་བསྒྱུར་བ་ཐོབ་པ་བཞི་པོ་འདི་ནི་ཐབས་དང་སྨོན་ལམ་དང་སྟོབས་དང་ཡེ་ཤེས་བཞི་ཡིན་ཏེ། བསྔོ་བ་ལ་མཁས་པ་ནི་ཐབས་སོ། ། ཟབ་པ་དང་རྒྱ་ཆེ་བ་ལ་མོས་པས་དེ་ཐོབ་པར་སྨོན་པ་ནི་སྨོན་ལམ་མོ། ། ཤེས་རབ་ཀྱི་སྟོབས་བསྐྱེད་པས་དོན་དང་ཆོས་ཡང་དག་པར་རིག་ནས་སེར་སྣ་མེད་པར་འཆད་པ་ནི་སྟོབས་སོ། ། དེ་དག་གི་འབྲས་བུ་རང་དང་གཞན་གྱི་དོན་སྒྲུབ་པ་ལ་དབང་ཐོགས་པ་མེད་པ་ནི་ཡེ་ཤེས་སོ། ། སྐབས་འདིར་ས་བཅུའི་གནས་སྐབས་ཀྱི་ཐབས་མཁས་པ་ལ་སོགས་པ་ནི་ཚོགས་རྗེས་སུ་སྒྲུབ་པར་བཞག་ལ་བཅུ་གཅིག་པ་འབྲས་བུ་ནི་ཡེ་ཤེས་སུ་བཞག་པ་ཡིན་གྱི། ས་བདུན་པ་ལ་སོགས་པ་བཞིའི་ཐབས་ལ་སོགས་པ་ནི་མ་ཡིན་ནོ་སྤྱིའི་མཚན་ཉིད་དགེ་བ་དང་བྱང་ཆུབ་དག་དང་ཁྱད་པར་གྱི་རང་བཞིན་ཡང་དག་པར་འཛིན་པ་ལ་སོགས་པ་ནི་དོན་རང་རྒྱུད་པ་ཐ་དད་པ་ཁོ་ན་ཡིན་ཏེ་སྒྲའི་དོན་བརྗོད་བྱ་མཚན་ཉིད་ཐ་དད་པར་གྲུབ་པའི་ཕྱིར་རོ། ། དཔེར་ན་མི་རྟག་པ་ལ་སོགས་པ་མཚན་ཉིད་རྣམ་པ་བཞི་དང་དེའི་ཁྱད་པར་གྱི་རང་བཞིན་གཟུགས་སུ་རུང་བ་ལ་སོགས་པ་བཞིན་ནོ། ། དེས་ན་བསྟན་པ་དང་བཤད་པ་མ་ཡིན་ནོ། ། དེ་ལྟར་སྒྲིབ་པའི་དབྱེ་བ་གནས་པའི་རྒྱུ་བསྒྲིབ་བྱའི་དབྱེ་བ་བརྗོད་ནས་སྒྲིབ་བྱེད་དང་བསྒྲིབ་བྱ་སྦྱོར་བ་ནི་དེ་དག་གི་ནི་སྒྲིབ་པ་རྣམས་ཞེས་བྱ་བའོ། ། དེ་ལྟར་མ་ཡིན་ན་སྒྲིབ་པ་སུམ་ཅུ་བརྗོད་པས་བསྒྲིབ་བྱ་བཅུ་དང་མི་འབྱོར་པར་འགྱུར་རོ།

། བྱང་ཆུབ་ཀྱི་དོན་དུ་མི་སྦྱོར་བ་དང༌། བྱང་ཆུབ་ཀྱི་རྒྱུ་མ་ཡིན་པ་ལ་བྱང་ཆུབ་ཀྱི་ཆེད་དུ་རྩོལ་བ་དང༌། བྱང་ཆུབ་ཀྱི་ཐབས་ལ་ཕྱིན་ཅི་ལོག་ཏུ་སྦྱོར་བ་ནི་སྦྱོར་བ་མེད་པ་ལ་སོགས་པའི་དོན་ཏོ། ། བྱང་ཆུབ་ཀྱི་ཚོགས་ཕྱིན་ཅི་མ་ལོག་པར་སྦྱོར་བས་སྔར་མ་བསྐྱེད་པའི་དགེ་བ་གཞན་མི་བསྐྱེད་པ་དང་བསྐྱེད་པ་ཡིད་ལ་མི་བྱེད་པ་དང་དགེ་བ་མཐའ་དག་ཡོངས་སུ་རྫོགས་པར་མི་བྱེད་པ་ནི་དགེ་བ་མི་བསྐྱེད་པ་ལ་སོགས་པའོ། ། རྒྱུ་མེད་པ་དང་མཐུན་པའི་རྐྱེན་མ་ཚང་བ་དང་མི་མཐུན་པའི་རྐྱེན་གྱིས་ཟིན་པ་ནི་རིགས་དང་མི་ལྡན་པ་ལ་སོགས་པའོ། ། ལྷག་མ་ཡང་ཅི་རིགས་པར་གོ་བར་བྱའོ། ། དེ་ལྟར་སྒྲིབ་པའི་རང་བཞིན་བརྗོད་ནས་གལ་ཏེ་བསྒྲིབ་བྱ་བཅུས་སྒྲིབ་པ་བཅུར་དབྱེ་ན་བསྒྲིབ་བྱར་བཅུ་ཁོ་ནར་ངེས་པ་ཉིད་ཅི་སྟེ་ཞེས་དོགས་པ་ལ། བསྒྲིབ་པར་བྱ་བ་བཅུ་ཉིད་དུ་ངེས་པའི་རྒྱུ་འབྲས་བུ་བཅུ་འཇིག་རྟེན་ན་མཐོང་བ་བཞིན་མཐོང་བ་བཞག་པའི་ཕྱིར་རོ། ། ཞེས་བསྒྲིབ་བྱའི་གྲངས་ངེས་པས་སྒྲིབ་པའི་གྲངས་ངེས་པ་སྒྲུབ་པ་ནི། སྒྲིབ་པ་འདི་ནི་ཞེས་བྱ་བ་ལ་སོགས་པའོ། ། དགེ་བ་ལ་སོགས་པ་དོན་གང་ལ་ཞེས་བྱ་བ་ནི་དགེའ་བ་དང་པོར་བྱས་པ་བྱང་ཆུབ་ལ་སོགས་པ་སྟེ། དེ་དག་གི་མཚན་ཉིད་དུ་གྱུར་པའི་དོན་ཏེ་འབྲས་བུ་གང་ལའོ། ། དེ་ལ་དགེ་བའི་མཚན་ཉིད་དུ་གྱུར་པའི་འབྲས་བུ་ནི་བསྐྱེད་པར་བྱ་བའོ། ། བྱང་ཆུབ་ཀྱི་མཚན་ཉིད་དུ་གྱུར་པའི་འབྲས་བུ་ནི་བརྟན་ཅིང་གནས་པར་བྱ་བ་དང་འཕེལ་བར་བྱ་བ་སྟེ་ནུས་པ་ངེས་པར་བྱ་བའོ།། ཞེས་བྱ་བ་ལ་སོགས་པའོ། ། དེ་ལ་བྱེད་རྒྱུ་བཅུར་འགྱུར་བ་ནི་སྒྲིབ་པའི་གཉེན་པོ་འབྲས་བུ་གང་ལ་ལྟོས་ཏེ་བྱེད་རྒྱུ་བཅུར་བཞག་པའི་འབྲས་བུ་དེ་ལ་ལྟོས་ནས་སྒྲིབ་པ་བཅུར་བཞག་གོ་ཞེས་བྱ་བའི་དོན་ཏོ། ། བྱེད་རྒྱུ་བཅུ་འཇིག་རྟེན་ན་མཐོང་བ་དང་མཐུན་པར་འབྲས་བུ་བཅུར་ངེས་སོ་ཞེས་བརྗོད་པ་བྱེད་རྒྱུ་བཅུ་ཉིད་འཇིག་རྟེན་ན་ཡོད་པར་མ་སྒྲུབ་བོ་སྙམ་པ་ལ་བྱེད་རྒྱུ་བཅུ་དཔེར་བསྟན་པ་བྱེད་པ་ནི་རྒྱུ་བཅུ་ནི་ཞེས་བྱ་བ་ལ་སོགས་པའོ།

། དོན་ལ་སྦྱོར་བ་ནི་དེ་བཞིན་དུ་ཞེས་བྱ་བ་སྟེ་མིག་གི་རྣམ་པར་ཤེས་པ་ལ་སོགས་པ་སྐྱེ་བའི་བྱེད་རྒྱུ་མིག་ལ་སོགས་པ་ཡིན་པས་བྱེད་རྒྱུའི་ཡུལ་འབྲས་བུ་བཅུའི་འཇིག་རྟེན་ན་མཐོང་བ་དེ་བཞིན་དུ་འདིར་ཡང་བྱེད་རྒྱུ་བཅུ་ཡོད་པས་དེའི་ཡུལ་འབྲས་བུ་བཅུ་ཁོ་ནར་རྣམ་པར་གཞག་པ་ཡིན་ལ། དེས་ན་སྒྲིབ་པ་བཅུར་གྲུབ་བོ། ། ཞེས་བྱ་བའི་དོན་ཏོ། ། མདོར་ན་འཇིག་རྟེན་ན་བྱེད་རྒྱུ་བཅུ་ཡོད་པ་དེ་བཞིན་དུ་འདིར་ཡང་ཡིན་ནོ་ཞེས་བྱ་བའི་དོན་ནོ། ། རྟེན་གྱི་སྒྲིབ་པ་ནི་ཡང་དག་པར་འཛིན་པ་ལ་བྱང་ཆུབ་ཀྱི་སེམས་གཞིར་གྱུར་པའི་ཞེས་བྱ་བ་ལ་བྱང་ཆུབ་ཀྱི་སེམས་དགེ་བའི་ཆོས་ཀྱི་རྟེན་ཡིན་པས་དེ་ལ་སྒྲིབ་པ་རྟེན་གྱི་སྒྲིབ་པ་ཡིན་ནོ་ཞེས་པའི་དོན་འདི་ནི་མ་ཡིན་ཏེ་དེ་ལྟར་ན་རྒྱུའི་སྒྲིབ་པར་གསལ་བའི་སྟེ་བརྟེན་པའི་རྒྱུ་བྱང་ཆུབ་ཀྱི་སེམས་ཡིན་པར་འགྱུར་བའི་ཕྱིར་རོ། ། འོན་ཏེ་བྱང་ཆུབ་ཀྱི་སེམས་འབྲས་བུར་བྱས་ནས་རིགས་ཡོད་པར་བྱས་ནས་བཤེས་གཉེན་དང་མ་བྲལ་བ་དང་སེམས་ཀྱི་སྐྱོ་བ་བརྟེན་པའི་རྒྱུར་བྱེད་ན་འོ་ན་བྱང་ཆུབ་ཀྱི་སེམས་གཞིར་གྱུར་པའི་འཐད་པས་དེའི་སྒྲིབ་བྱེད་བརྟེན་པའི་སྒྲིབ་པར་མི་འགྲུབ་སྟེ། ས་ལ་སོགས་པས་སེམས་ཅན་འཛིན་པ་ལྟར་རིགས་ལ་སོགས་པས་བྱང་ཆུབ་ཀྱི་སེམས་འཛིན་པར་མི་འགྲུབ་པའི་ཕྱིར་རོ། ། དེས་ན་ས་ལ་སོགས་པས་སེམས་ཅན་ལ་སོགས་པ་གཟུང་བར་བྱ་བ་ལྟར་རིགས་ཡོད་པ་ལ་སོགས་པས་བྱང་ཆུབ་ཀྱི་སེམས་གཟུང་བར་བྱ་བ་ཉིད་ཅིའི་ཕྱིར། དེས་ན་བྱང་ཆུབ་ཀྱི་སེམས་བརྟེན་པར་བྱ་བ་མ་གྲུབ་པས་དེའི་སྒྲིབ་པ་ཡང་བརྟེན་པ་ལ་སྒྲིབ་པར་མི་འགྱུར་རོ་ཞེས་དོགས་པ་ལ། བྱང་ཆུབ་ཀྱི་སེམས་གཞིར་གྱུར་པའི་ཕྱིར་ཞེས་གསུངས་ཏེ་དཀར་པོའི་ཆོས་ཀུན་གྱི་གཞི་ཡིན་པས་དེ་ནི་བྱེད་རྒྱུས་བརྟེན་པར་བྱ་བ་ཡིན་ནོ། ། ཞེས་བྱ་བའི་དོན་འདི་ཡིན་ན། དེ་ལྟ་ཡིན་དང་དེ་ལ་སྒྲིབ་པ་བརྟེན་པའི་སྒྲིབ་པར་བསྒྲུབ་པར་འགྱུར་རོ།

། གལ་ཏེ་བྱང་ཆུབ་ནི་གནས་པར་བྱ་བ་ཡིན་ལ་ཡང་དག་པར་འཛིན་པ་ནི་བརྟེན་པར་བྱ་བ་ཡིན་ནོ་ཞེས་བྱ་བ་འདི་གཉིས་ལ་ཁྱད་པར་ཅི་ཡོད་ཅེ་ན། དཔེར་ན་ཁང་བཟངས་ནི་སེམས་ཅན་གྱི་ལུས་གནས་པར་བྱེད་པ་ཡིན་པས་ཁ་ཟས་ལ་ལྟོས་ཏེ་སེམས་ཅན་གྱི་ལུས་སྔར་མ་སྐྱེས་པ་བསྐྱེད་པར་བྱ་བའི་འབྲས་བུ་མ་ཡིན་ལ། ཡུལ་གཞན་དུ་འགྲོར་མི་སྟེར་བར་ཁྱད་པར་ཅན་གྱི་ཡུལ་དུ་འཛིན་པས་བརྟེན་པར་བྱ་བ་ཡང་མ་ཡིན་གྱི་སྔར་སྐྱེས་པའི་ལུས་ཀྱི་རང་གི་ངོ་བོ་ཉམས་པའི་གེགས་སམ་རྒྱས་པར་བྱེད་པ་ལས་གནས་པར་གྱུར་པ་ཡིན་པས་ན་གནས་པའི་འབྲས་བུ་ཡིན་ན། ས་གཞི་ནི་རང་གི་ངོ་བོའི་རྒྱུན་སྔ་ན་མེད་པ་བསྐྱེད་པ་ཡང་མ་ཡིན་ལ་རྒྱུན་སྐྱེས་ཟིན་པའི་དགེ་བ་རྣམས་ཀྱི་ངོ་བོ་ཉིད་གསོ་བར་བྱེད་པ་ནི་གནས་པའི་རྒྱུ་ཡིན་ལ་ཁྱད་པར་ཅན་གྱི་རྒྱུད་ལ་འཛིན་པར་བྱེད་པ་ནི་རྟེན་གྱི་རྒྱུ་ཡིན་པས་བྱང་ཆུབ་ནི་གནས་པའི་འབྲས་བུ་ཡིན་ལ་སེམས་བསྐྱེད་པ་ནི་བརྟན་པར་བྱ་བ་ཡིན་ནོ་ཞེས་ཁྱད་པར་གྲུབ་བོ། ། སྐྱེ་མཆེད་པའི་རྒྱུ་རིགས་ལ་སོགས་པས་སེམས་སྔ་ན་མེད་པ་སྐྱེ་བ་མ་ཡིན་ནམ། དེས་ན་བསྐྱེད་པར་བྱ་བའི་འབྲས་བུ་འགྱུར་ཞེ་ན་མ་ཡིན་ཏེ་བྱང་ཆུབ་ལ་དམིགས་པའི་འདོད་པའམ་དེ་ཐོབ་པར་དམ་བཅའ་བའི་སེམས་བསྐྱེད་ནི་བྱང་ཆུབ་ཀྱི་སེམས་ཀྱི་ངོ་བོ་ཡིན་ནོ། ། དེ་ནི་སྔར་སྐྱབས་སུ་འགྲོ་བ་ལ་སོགས་པ་ཐར་པ་ཆ་མཐུན་གྱི་དགེ་བ་སྔ་མའི་ཚེ་གྲུབ་ཟིན་པས་བསྐྱེད་པར་བྱ་བ་མ་ཡིན་ཏེ་འོན་ཀྱང་སྐྱེས་པས་རང་གི་རྒྱུད་ལ་མི་འབྲལ་བར་དམ་བཅའ་བ་ཡིན་པས་གཟུང་བ་ཡིན་ནོ་རང་གི་ངོ་བོ་གསོ་བའང་མ་ཡིན་ཏེ་ཐོག་མ་ཡང་དག་པར་གཟུང་བ་ཙམ་ནི་སེམས་བླངས་པ་ཡིན་ལ་དེས་ནི་རང་བཞིན་ཉམས་པའི་གེགས་སམ་ཁྱད་པར་དུ་བྱས་པ་ཡང་མེད་དོ་དེས་ན་གནས་པར་བྱ་བ་ཡང་མེད་པ་ཡིན་ནོ། ། བསམ་པ་དེ་འདྲ་བ་ཐོག་མར་ཐར་པ་ཆ་མཐུན་གྱི་དགེ་བ་སྐྱབས་འགྲོ་ལ་སོགས་པར་སྔ་ན་མེད་པར་བསྐྱེད་པ་ནི་སྐྱེ་བའི་འབྲས་བུ་ཡིན་ལ་ཡང་དག་པར་བླངས་པའི་འོག་རོལ་ལ་སོགས་པའི་དུས་སུ་སྤེལ་བ་དང་མ་ཉམས་པར་རང་གི་ངོ་བོ་གནས་པ་ནི་གནས་པའི་འབྲས་བུ་ཡིན་ནོ།

། འདིར་ནི་སྔར་སྐྱེས་པའི་བསམ་པ་རང་གི་རྒྱུ་ལ་མི་འབྲལ་བར་དམ་བཅའ་བའི་རྒྱུད་ལས་དེ་ལྟར་དམ་བཅས་པ་ནི་བྱང་ཆུབ་ཀྱི་སེམས་བཟུང་བ་ཙམ་ཡིན་པས་དེ་གཉིས་ལས་ཐ་དད་པ་བརྟེན་པའི་འབྲས་བུ་ཡིན་ནོ། ། གསལ་བར་བྱེད་པའི་བྱེད་རྒྱུ་ཡང་གསལ་བྱའི་དོན་ལ་ལྟོས་ཏེ་གསལ་བའི་བྱེད་རྒྱུར་བཞག་གི་ཤེས་པ་ལ་ལྟོས་དེ་ནི་སྐྱེ་བའི་རྒྱུ་ཡིན་ན། འགྱུར་བའི་རྒྱུ་ཡང་མ་འཁྲུལ་བའི་རང་བཞིན་དུ་སྒྱུར་བར་བྱེད་པ་ཙམ་རྐྱེན་གྱི་རང་གི་ངོ་བོ་སྔ་ན་མེད་པ་སྐྱེད་པ་ནི་མ་ཡིན་ཏེ་ཤེས་པའི་རྒྱུན་ནི་སྔར་གྲུབ་པ་ཡིན་ལ༑ དེ་སྔ་མ་དང་མི་འདྲ་བ་ཙམ་དུ་བྱེད་པ་ཡིན་གྱི་རྒྱུན་ཆད་པ་ལས་སྐྱེས་པ་ནི་མ་ཡིན་པས་སོ། ། བྲལ་བ་ནི་མཐོང་ལམ་དེ་ཉིད་མཐོང་སྤང་གི་སྒྲིབ་པ་ཟད་པས་སྐྱེས་པས་སོ། ། སྨོན་ལམ་མངོན་དུ་གྱུར་པ་ཉིད་གཞན་དུ་ཡོངས་སུ་གཏད་པ་དང་བསྒྱུར་བ་དང་བསྔོས་པའི་རང་བཞིན་ཡིན་ནོ། ། ཡིད་ཆེས་པའི་བྱེད་རྒྱུ་ཡང་ཡིད་ཆེས་པའི་བསམ་པ་ལ་ལྟོས་ཏེ་ནི་སྐྱེད་པའི་བྱེད་རྒྱུ་ལ་སོགས་པར་འགྱུར་ཡང༌། དེ་ཡི་ཡུལ་ཡིད་ཆེས་པར་བྱ་བ་ལ་ལྟོས་ཏེ་འཇིག་རྟེན་ན་བྱེད་རྒྱུར་གྲགས་པ་ཡིན་ཏེ། ཡིད་ཆེས་པར་བྱེད་པ་ནི་ཆོས་སྟོན་པའོ། ། དེའི་རྒྱུ་ནི་ཆོས་ལ་གཅེས་པར་འཛིན་པ་ལ་སོགས་པའོ། ། འདིར་ཡང་ཡིད་ཆེས་པར་བྱེད་པའི་ཆོས་འཆད་པ་ཉིད་ལ་ལྟོས་ཏེ་སྐྱེ་བའི་བྱེད་རྒྱུ་ཡིན་ན་ཡང་དེའི་བརྗོད་བྱ་ལ་ཡིད་ཆེས་པར་བྱེད་པའི་བྱེད་རྒྱུ་ཞེས་གྲགས་པ་ཡིན་ནོ། ། དཔེ་དང་དོན་ཚིགས་སུ་བཅད་པས་བསྡུས་པ་ནི། བྱེད་རྒྱུ་བཅུ་ནི་ཞེས་བྱ་བའོ། ། ཚིགས་སུ་བཅད་པ་དངོས་ནི་དོན་གང་བསྒྲིབ་བྱར་བཞག་པའི་འབྲས་བུ་རྣམ་པ་བཅུ་བསྟན་ཏོ། ། གཉིས་པས་ནི་དེའི་དཔེ་འཇིག་རྟེན་གྱི་བྱེད་རྒྱུ་བཅུ་བསྟན་ཏེ། བྱེད་རྒྱུ་འཇིག་རྟེན་འདི་ལྟར་མཐོང་བས་དེའི་འབྲས་བུ་བཅུ་གྲུབ་པ་དཔེར་ལེན་ཏོ། ། ཡང་ན་དང་པོས་ནི་བྱེད་རྒྱུའི་འབྲས་བུ་བཅུ་བརྗོད་ནས་དེའི་ཡུལ་ཅན་གྱི་རྒྱུ་བཅུ་གཉིས་པས་བསྟན་ཏོ།

། དགེ་བ་ལ་སོགས་པ་བཅུའི་གོ་རིམ་སྟོན་པ་ནི་དགེ་བ་ལ་སོགས་པའི་གོ་རིམ་ནི་འདི་ཡིན་ཏེ་ཞེས་བྱ་བ་ལ་སོགས་པའོ། ། དེ་ཁོ་ན་སྒོམ་པའི་སྒྲིབ་པའི་རྣམ་པར་དབྱེ་བ་སྟོན་པ་ནི་གཞི་ལ་མི་མཁས་ཞེས་བྱ་བ་ལ་སོགས་པ་སྟེ་སླའོ། ། ཕན་བདེའི་སྤྱོད་པ་ཉམས་སུ་ལེན་པ་ལ་སྒྲིབ་པ་ནི་ཕ་རོལ་ཏུ་ཕྱིན་པའི་སྒྲིབ་པ་སྟེ་དེ་ལ་བཤད་དུ་ཅི་ཡང་མེད་དོ། ། ས་ལ་འཇུག་པའི་སྒྲིབ་པ་ནི་ཀུན་ཏུ་འགྲོ་དོན་མཆོག་གི་དོན་ཞེས་བྱ་བ་ལ་སོགས་པ་སྟེ་དོན་གོ་བར་ཟད་དོ། ། སྒྲིབ་པའི་རང་བཞིན་བསྡུས་པ་ནི་ཉོན་མོངས་པའི་སྒྲིབ་པ་དང་ཞེས་བྱ་བ་སྟེ་འདི་ཡང་སླའོ། ། སྒྲིབ་པའི་སྐབས་ཀྱི་དོན་བསྡུ་བ་སྟོན་པ་ནི་སྒྲིབ་པ་རྣམས་ཀྱི་དོན་བསྡུ་བ་ཞེས་བྱ་བའོ། ། དེ་ཁོ་ནའི་རབ་ཏུ་དབྱེ་བ་གསུངས་པ་ནི་རྩ་བ་མཚན་ཉིད་ཅེས་བྱ་བ་ལ་སོགས་པའོ། ། དབྱེ་བ་དེ་ཉིད་འགྲེལ་པར་གསལ་བར་བྱེད་པ་ནི་དེ་ཁོ་ན་ནི་རྣམ་པ་བཅུ་སྟེ་ཞེས་བྱ་བ་ནས་ཆོས་ལ་མཁས་པའོ་ཞེས་བྱ་བའོ།

 ། དེ་ཁོ་ན་བཅུ་པོ་འདིའི་དོན་ཇི་ལྟར་ཤེས་པར་བྱ་ཞེ་ན་མདོར་བསྡུས་ན་རྣམ་པ་གཉིས་ཏེ་གཞི་དང་རྣམ་པའོ། ། དེ་ལ་གཞི་ནི་དོན་དེ་དམིགས་པའི་དངོས་པོ་ཆེན་པོ་རྣམ་པ་ནི་མཚན་ཉིད་དེ་དེའི་རང་བཞིན་ནམ་ཆོས་སོ་དེ་ལས་རྩ་བའི་དེ་ཁོ་ན་ནི་གཞིའོ།། ལྷག་མ་དགུ་ནི་རྣམ་པའོ། ། རྣམ་པ་མདོར་བསྡུས་ན་བཞི་སྟེ། གཉེན་པོའི་རྣམ་པ་དང་ཐབས་ཀྱི་རྣམ་པ་དང་ཡོད་པའི་རྣམ་པ་དང་མེད་པའི་རྣམ་པའོ། ། དེ་ལ་གཉེན་པོའི་རང་བཞིན་ནམ་རྣམ་པ་ལ་ཡང་གཉིས་ཏེ། སྤྲོས་པའི་གཉེན་པོ་དང་ཕྱིན་ཅི་ལོག་པའི་གཉེན་པོའོ། ། ཟབ་མོའི་རྣམ་པ་དང་འཇིག་རྟེན་ལས་འདས་པའི་རྣམ་པའོ། ། དང་པོ་ནི་མཚན་ཉིད་ཀྱི་དེ་ཁོ་ན་ཡིན་ལ། གཉིས་པ་ནི་ཕྱིན་ཅི་མ་ལོག་པའི་དེ་ཁོ་ན་ཡིན་ནོ། ། ཐབས་ཀྱི་རང་བཞིན་ལ་ཡང་གཉིས་ཏེ། རང་གིས་ཐོབ་པའི་ཐབས་དང་གཞན་རྟོགས་པར་བྱེད་པའི་ཐབས་སོ། ། དང་པོ་ལ་ཡང་གཉིས་ཏེ། ཉན་ཐོས་ཀྱི་ངོར་འབྱུང་བ་ཐོབ་བའི་ཐབས་དང༌། ཐེག་པ་ཆེན་པོའི་ངོ་བོར་འབྱུང་བའི་ཐོབ་པའི་ཐབས་སོ། ། དེའང་རིམ་པ་བཞིན་རྒྱུ་དང་འབྲས་བུའི་དེ་ཁོ་ན་དང༌། རགས་པ་དང་ཕྲ་བའི་དེ་ཁོ་ན་ཡིན་ནོ། ། གཞན་རྟོགས་པར་བྱེད་པའི་ཐབས་ནི་གྲགས་པའི་དེ་ཁོ་ན་སྟེ། རང་གི་ཐོབ་པ་དེ་ཉིད་དཔེའི་འཇིག་རྟེན་གྱི་གྲགས་པ་ལ་བརྟེན་ནས་རིགས་པས་གྲགས་པ་གོ་བར་བྱེད་པའི་ཕྱིར་རོ། ། ཡོད་པའི་རྣམ་པའང་གཉིས་ཏེ། ཇི་ལྟ་བ་བཞིན་ཡོད་པའི་དོན་དང༌། ཇི་སྙེད་པ་ཡོད་པའི་དོན་ནོ། ། དང་པོ་ནི་རྣམ་པར་དག་པའི་གཞི་ཡིན་ལ། གཉིས་པ་ཀུན་ཤེས་པའི་གཞི་ཡིན་ནོ། ། གཞི་ཞེས་བྱ་བ་ནི་འདིར་དམིགས་པ་ལ་བྱས་ཏེ། གང་ཡུལ་དུ་བྱས་ན་སྤངས་པ་རབ་ཏུ་གྲུབ་པ་དེ་ནི་རྣམ་པར་དག་པའི་གཞི་ཡིན་ལ། གང་ཡུལ་དུ་བྱས་ན་ཡེ་ཤེས་གྲུབ་པ་དེ་ནི་ཀུན་ཤེས་པའི་གཞི་ཡིན་ནོ། ། དེ་དག་ཀྱང་གོ་རིམ་བཞིན་དུ་རྣམ་པར་དག་པའི་སྤྱོད་ཡུལ་གྱི་དེ་ཁོ་ན་དང༌། འབྲས་བུའི་དེ་ཁོ་ནའོ། ། མེད་པའི་རྣམ་པ་ཡང་གཉིས་ཏེ། ཆོས་ཀྱི་བདག་མེད་པ་དང༌།

གང་ཟག་གི་བདག་མེད་པའོ། ། དང་པོ་ནི་རབ་ཏུ་དབྱེ་བའི་དེ་ཁོ་ན་ཡིན་ཏེ་སྒྲོ་འདོགས་པ་དང༌། སྐུར་བ་འདེབས་པ་མེད་པའི་ཆོས་ཉིད་དེ་ཁོ་ན་བསྟན་པའི་ཕྱིར་རོ།། །། ལེའུ་གསུམ་པ། མངོན་དུ་བྱ་བའི་རང་བཞིན་བཤད་པ། གཉིས་པ་ནི་དེ་མཁས་པའི་དེ་ཁོ་ན་ཡིན་ཏེ་བདག་ཏུ་འཛིན་པའི་གཞི་རབ་ཏུ་བསྟན་པས་གཅིག་པུ་ཉིད་ལ་སོགས་པར་འཛིན་པ་བཟློག་པའི་ཕྱིར་རོ། ། དོན་འདི་ཉིད་སློབ་དཔོན་གྱིས་དེ་ཁོ་ནའི་དོན་བསྡུས་པར་སྟོན་པ་ནི་མདོར་བསྡུས་ན་རྣམ་པ་གཉིས་ཏེ། མེ་ལོང་ལྟ་བུའི་དེ་ཁོ་ན་དང་སྣང་བའི་དེ་ཁོ་ནའོ། ། ཞེས་བྱ་བ་ལ་སོགས་པའོ། ། དེ་ལ་མེ་ལོང་ལ་གཟུགས་བརྙན་བརྟེན་པ་ལྟར་རྩ་བའི་དེ་ཁོ་ན་ལ་གཞན་བརྟེན་པས་ན་མེ་ལོང་ལྟ་བུ་དང་སྣང་བ་ཞེས་བྱ་བའོ། ། ང་རྒྱལ་མེད་པ་ནི་ཡོད་པ་དང་མེད་པར་སྒྲོ་འདོགས་པ་དང༌། སྐུར་པ་འདེབས་པ་མེད་པ་སྟེ་རློམ་སེམས་མེད་པའི་ཕྱིར་རོ། ། དེའང་སྤྲོས་པའི་གཉེན་པོ་ཡིན་ནོ། ། ཕྱིན་ཅི་ལོག་གི་གཉེན་པོ་ནི་ཕྱིན་ཅི་ལོག་ཏུ་གྲགས་པའི་གཉེན་པོ་ཡིན་པས་དེ་སྐད་བརྗོད་དོ། ། ཐེག་པ་ཆེན་པོ་མངོན་པར་བརྗོད་པ་སྣང་བའི་དེ་ཁོ་ན་ཞེས་བྱ་བ་ལའང་སྣང་བའི་དེ་ཁོ་ན་འདིས་ཐེག་པ་ཆེན་པོའི་རང་བཞིན་རབ་ཏུ་སྟོན་ཅིང་མཚན་མར་བྱེད་པས་ཐེག་པ་ཆེན་པོ་མངོན་པར་བརྗོད་པ་ཡིན་ནོ། ། ཐེག་པ་ཆེན་པོ་ནི་བདག་མེད་པ་གཉིས་ཀྱི་ངོ་བོ་རྟོགས་པས་སྒྲིབ་པ་གཉིས་སྤོང་བའི་གཉེན་པོ་ཡོངས་སུ་རྫོགས་པ་ཡིན་ལ་དེའང་རྣམ་པར་དག་པའི་སྤྱོད་ཡུལ་གྱི་མཚོན་པར་བྱེད་པས་སོ། ། མ་ནོར་བ་དེ་བཞིན་ཉིད་མངོན་པར་བརྗོད་པ་སྣང་བའི་དེ་ཁོ་ན་ཞེས་བྱ་བ་ལ་མ་ནོར་བ་དེ་བཞིན་ཉིད་ནི་སྒྲོ་སྐུར་དང་བྲལ་བའི་རང་བཞིན་ཏེ། འཁོར་བ་ལ་མཚན་མར་སྒྲོ་འདོགས་པ་མེད་པ་དང༌། ཐ་སྙད་ལ་སྐུར་བ་མི་འདེབས་པའོ། ། དེ་ལ་རབ་ཏུ་དབྱེ་བའི་དེ་ཁོ་ན་ལ་བདུན་ལས་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཀྱི་བདག་ཉིད་དུ་གྱུར་པའི་འཁོར་བ་ནི་གནས་པའི་དེ་ཁོ་ནའོ།

། དེའི་རང་བཞིན་བདག་མེད་པ་རྣམ་པ་གཉིས་ནི་མཚན་ཉིད་ཀྱི་དེ་ཁོ་ནའོ། ། ཤེས་རབ་གང་གིས་འཁོར་བ་བདག་མེད་པར་རྟོགས་པ་དེ་ནི་རྣམ་པར་རིག་པའི་དེ་ཁོ་ནའོ། ། མཚན་གཞི་དང་མཚན་ཉིད་མཚོན་པ་དེ་གསུམ་གྱིས་ནི་སྒྲོ་འདོགས་པ་བསལ་བ་བསྟན་ཏོ། ། འོ་ན་ཀུན་ནས་ཉོན་མོངས་པའི་འཁོར་བ་བདག་མེད་པ་ཡིན་ན་དེ་ལོག་པའི་མྱང་ངན་ལས་འདས་པ་མེད་པས་ཀུན་ནས་ཉོན་མོངས་པ་དང་རྣམ་པར་བྱང་བའི་ཐ་སྙད་ཆད་དོ་ཞེ་ན། ངན་པར་གནས་པའི་དེ་ཁོ་ན་ལ་སོགས་པ་ཀུན་ནས་ཉོན་མོངས་པ་དང་རྣམ་པར་བྱང་བ་བསྟན་ཏོ། ། དེས་ནི་སྐུར་པ་བསལ་ལོ། ། བདག་ཏུ་འཛིན་པའི་གཞི་ལ་ཞེས་བྱ་བ་ནི་ཕུང་པོ་ལ་སོགས་པ་ལའོ། ། བསམ་པ་ཐམས་ཅད་ཅེས་བྱ་བ་ནི་གཅིག་པུ་དང་རྒྱུ་དང་ཟ་བ་པོ་ལ་སོགས་པར་སེམས་དཔའི་བསམ་པའོ། ཁྱེད་ཀྱི་གཅིག་པུར་འཛིན་པ་ནི་ཕུང་པོ་འདི་ལ་ཡིན་ནོ་ཞེས་གོ་བར་བྱེད་པ་ནི་བདག་ཏུ་འཛིན་པའི་གཞི་ལ་བསམ་པ་རྟོགས་པར་བྱེད་པ་ཡིན་ནོ། ། ། ། ལེའུ་བཞི་པ། སྒྲིབ་པའི་གཉེན་པོ་བཤད་པ།   དེ་ལྟར་མཚན་ཉིད་སྤྱིར་གཏན་ལ་དབབ་པ་དང༌། དེ་ལས་སྤང་བྱའི་སྒྲིབ་པ་ངེས་པར་བྱ་བ་དང༌། སྒྲིབ་པ་མེད་པའི་ཤེས་པས་མངོན་དུ་བྱ་བའི་རང་བཞིན་གསུམ་བསྟན་ནས་སྒྲིབ་བའི་གཉེན་པོ་ཅི་འདྲ་བ་དེ་སྟོན་པ་ནི་གནས་ངན་ཕྱིར་ཞེས་བྱ་བ་ལ་སོགས་པ་ཡིན་ཏེ་དོན་བསྡུས་པ་ཤེས་པར་ཟད་པས་བཤད་དུ་མེད་དོ། ། གཉེན་པོ་སྒྲུབ་པར་གཉེན་པོའི་མཚན་ཉིད་ཅི་ལྟར་གཏན་ལ་ཕབ་པ་དེ་ཉམས་སུ་ལེན་པའི་གནས་སྐབས་ནི་དེའི་གནས་ཡིན་ཏེ། དེས་གཉེན་པོ་གཏན་ལ་དབབ་པ་དང་གཏན་ལ་ཕབ་པ་དེ་ཉམས་སུ་ལེན་པའི་རིམ་པ་དང་ཉམས་སུ་ལེན་པ་དེས་ཐོབ་པའི་འབྲས་བུ་གསུམ་ལེའུ་གཅིག་ཏུ་བསྡུས་སོ། ། དེ་ལྟར་གཉེན་པོ་ཉམས་སུ་བླངས་པ་ཉིད་ཀྱིས་ཤེས་པར་བྱ་བའི་དོན་གསུམ་པོ་གཞན་ཡང་ཉམས་སུ་བླངས་པ་ཡིན་གྱི་ཉམས་སུ་ལེན་པ་གཞན་མེད་པས་ན་མཚན་ཉིད་སྒྲུབ་པ་དང༌། སྒྲིབ་པ་སེལ་བ་དང༌། དེ་ཁོ་ན་ཉིད་མངོན་དུ་བྱེད་པའི་གནས་ནི་མ་བརྗོད་དོ།

། དེ་ལྟར་ཤེས་པར་བྱ་བའི་སྤྱོད་ཡུལ་བཞི་དང་ཉམས་སུ་ལེན་པའི་སྤྱོད་པ་གཅིག་དང་སྤྱོད་པའི་འབྲས་བུ་གཅིག་སྟེ་དོན་དྲུག་པོ་འདི་ནི་ཐེག་པ་ཆུང་ངུའི་ཚུལ་ཇི་ལྟར་བར་རྣམ་པར་བཞག་པས་ཐུན་མོང་གི་རྣམ་པར་གཞག་པ་ཡིན་ནོ། ། གཉེན་པོའི་གནས་སྤྱོད་པ་ཉམས་སུ་ལེན་པ་འདིར་སྤྱོད་པའི་རྣམ་པ་ཐམས་ཅད་ཀྱང་གཉེན་པོ་འགྲུབ་པའི་རྒྱུའི་རང་བཞིན་ཡིན་པར་བསྟན་ཏེ། དེས་ན་མངོན་པར་རྫོགས་པར་བྱང་ཆུབ་པ་ལ་སོགས་པའི་འབྲས་བུའི་གནས་སྐབས་ཀྱི་སྤྱོད་པ་འཇུག་པའི་ཚུལ་མ་བཤད་པ་ཡིན་ནོ། ། དེའི་གནས་དང་འབྲས་བུ་ཐོབ་པ་འདི་ལ་ཡང་བསྡུས་པའི་དོན་སླ་བས་མ་བཤད་དོ།། །། ལེའུ་ལྔ་པ། ཐེག་པ་བླ་ན་མེད་པ་ཉིད་བཤད་པ། ཐེག་པ་བླ་ན་མེད་པ་ནི་བླ་ན་མེད་པ་ཉིད་གསུམ་དང་ལྡན་པའོ། ། དེ་ལ་སྒྲུབ་པ་བླ་ན་མེད་པའི་དབང་དུ་བྱས་ཏེ་སྒྲུབ་པ་དག་ནི་རྣམ་དྲུག་སྟེ་ཞེས་བྱ་བ་སྟེའོ། ། འདི་རྣམས་ཀྱང་བྱ་བ་དང་བྱེད་པ་དང་མཚན་ཉིད་དང་དགོས་པ་དང་རྟེན་འདི་ཙམ་ཁོ་ནས་ཕུན་སུམ་ཚོགས་པས་གྲངས་དྲུག་གོ ། དེ་ལ་གང་བསྒྲུབ་པར་བྱ་ཞེ་ན་དམ་པའོ། ། དམ་པ་སྒྲུབ་པ་དེ་ཡང་གང་གིས་དམ་པ་ཉིད་དུ་རྣམ་པར་འཇོག་པ་དམ་པའི་མཚན་ཉིད་དང༌། མཚན་ཉིད་དེ་གང་ལ་ཡོད་པའི་སྒྲུབ་པ་སྟེ་དམ་པའི་དངོས་པོ་ལས། དང་པོ་ནི་དམ་པ་བཅུ་གཉིས་བདག་ཉིད་དེ་ཞེས་བྱ་བའོ། ། དམ་པ་བཅུ་གཉིས་པོ་དེའང་མདོར་བསྡུས་ན་བཞིར་གནས་ཏེ། ངོ་བོ་ཉིད་དམ་པ་དང༌། འབྲས་བུ་དམ་པ་དང༌། ཐབས་དམ་པ་དང༌། རྟེན་དམ་པའོ། ། དེ་ལ་ངོ་བོ་ཉིད་དམ་པ་ནི་རྒྱ་ཆེ་བ་དམ་པ་དང་ཡུན་རིང་བ་དམ་པ་སྟེ་བསམ་པ་འཇིག་རྟེན་གྱི་ཕུན་སུམ་ཚོགས་པ་དོན་དུ་མི་གཉེར་ཞིང་གཞན་གྱི་དོན་དུ་རྫོགས་པའི་བྱང་ཆུབ་འདོད་པ་དང་སྦྱོར་བ་དགའ་བ་མང་པོས་ཕ་རོལ་ཏུ་ཕྱིན་པ་རྣམ་པ་ཐམས་ཅད་དུ་སྒྲུབ་པས་མཆོག་ཏུ་གྱུར་པ་ནི་སྒྲུབ་པའི་ངོ་བོ་ཡིན་ལ་ཡུན་རིང་བ་དམ་པ་བསྐལ་བ་ཆེན་པོ་གྲངས་མེད་གསུམ་གྱི་བར་དུ་བསྒྲུབས་པ་ཡང་ངོ་བོ་ཉིད་དེའི་ཁྱད་པར་ཡིན་ནོ།

། འབྲས་བུ་དམ་པ་ནི་ཆེད་དུ་བྱ་བ་དམ་པ་དང་ཟད་མི་ཤེས་པའི་དམ་པ་སྟེ་གཞན་གྱི་དོན་གྲུབ་པ་དང་བྱང་ཆུབ་ཆེན་པོའི་མཚན་ཉིད་དུ་གྱུར་པའི་འབྲས་བུ་མི་ཟད་པའི་ཕྱིར་ཏེ་བྱང་ཆུབ་ཆེན་པོ་ལ་གནས་པའི་ཕ་རོལ་ཏུ་ཕྱིན་པ་ཉིད་ནི་རྒྱུ་མཐུན་པའི་འབྲས་བུ་མི་ཟད་པ་ཡིན། མངོན་པར་ཤེས་པ་ལ་སོགས་པ་བྱང་ཆུབ་བོ་ལ་གནས་པའི་འབྲས་བུ་གཞན་ནི་རྣམ་པར་སྨིན་པ་ལ་སོགས་པ་མི་ཟད་པ་ཡིན་ནོ། ། ཐབས་དམ་པ་ནི་རྣམ་པ་གཉིས་ཏེ། རྣམ་པར་མི་རྟོག་པའི་རང་བཞིན་ཡིད་ལ་བྱེད་པའི་ངོ་བོ་ཉིད་དང༌། རྣམ་པར་མི་རྟོག་པའི་རང་བཞིན་དུ་གྱུར་པའི་ཐབས་དེ་ཡིད་ལ་མི་བྱེད་པའོ། ། རྣམ་པར་རྟོག་པའི་ཐབས་ཀྱང་རྣམ་པ་གསུམ་སྟེ་རྒྱུན་མི་འཆད་པའི་ཐབས་དང་ཚོགས་མེད་པའི་ཐབས་དང་ལྷུན་གྱིས་གྲུབ་པའི་ཐབས་ཏེ་རྒྱུན་མི་འཆད་པ་དམ་པ་དང་ཚོགས་མེད་པ་དམ་པ་དང་དབང་འབྱོར་པའི་དམ་པ་དང་རིམ་པ་བཞིན་རིག་པར་བྱའོ། ། རྣམ་པར་མི་རྟོག་པའི་ཐབས་ནི། ཡོངས་སུ་བཟུང་བ་དམ་པའོ། ། དེ་ནི་མ་ཞེན་པའི་ཐབས་སོ།། དེ་བཞི་ནི་ཐབས་དམ་པའོ། ། ཡང་ན་ཟད་མི་ཤེས་པ་ནི་མི་ཟད་པའི་ཐབས་ཡིན་ཏེ། ཡོངས་སུ་བསྔོ་བ་ལ་མཁས་པ་ཡིན་གྱི་འབྲས་བུ་མི་ཟད་པ་ཉིད་ནི་མ་ཡིན་ནོ། ། ཐབས་ཞེས་བྱ་བ་ཡང་སྦྱིན་པ་ལ་སོགས་པའི་རང་བཞིན་དུ་གྱུར་པའི་བསམ་པ་དང་སྦྱོར་བའི་བདག་ཉིད་འགྲུབ་པ་དང་འཕེལ་བ་དང་རྣམ་པར་དག་པར་བྱེད་པ་དེ་དང་ལྷན་ཅིག་སྤྱོད་པ་རང་བཞིན་གྱི་དགེ་བའོ། ། རྟེན་དམ་པ་ནི་ལམ་ལ་བརྟེན་པ་ཡིན་ནོ། ། དེ་ཡང་རྣམ་པ་བཞི་སྟེ་ཕ་རོལ་ཏུ་ཕྱིན་པ་ལ་སྦྱོར་བ་རྩོམ་པ་དམ་པ་དང༌། ཕ་རོལ་ཏུ་ཕྱིན་པ་གྲུབ་པ་ཐོབ་པ་དམ་པ་དང༌། ཕ་རོལ་རོལ་ཏུ་ཕྱིན་པ་རྒྱུ་མཐུན་པ་དམ་པ་དང༌། ཕ་རོལ་ཏུ་ཕྱིན་པ་མཐར་ཕྱིན་པ་གྲུབ་པ་དམ་པ་སྟེ། དང་པོ་ནི་ཚོགས་ཀྱི་ལམ་དང་སྦྱོར་བའི་ལམ་མོ། ། གཉིས་པ་ནི་མཐོང་བའི་ལམ་མོ། ། གསུམ་པ་ནི་སྒོམ་པའི་ལམ་མོ། ། བཞི་པ་ནི་མཐར་ཕྱིན་པའི་ལམ་མོ་སྟེ་ལམ་ལྔའི་རང་བཞིན་ནོ།

། དེ་ནི་རྟེན་དམ་པའོ། ། དམ་པའི་མཚན་ཉིད་དེ་དང་ལྡན་པའི་དངོས་པོ་དེ་གང་ཡིན་སྙམ་ན། དེ་ཕྱིར་དམ་པའི་དོན་གྱིས་ན། ། ཕ་རོལ་ཕྱིན་པ་བཅུར་འདོད་དོ། ། ཞེས་བྱ་བའོ། ། དེ་ཉིད་མིག་གིས་གསལ་བར་བྱེད་པ་ནི་སྦྱིན་དང་ཞེས་བྱ་བའོ། ། སྔ་མ་ནི་གྲངས་ཡིན་ལ་འདི་ནི་ངོ་བོ་ཉིད་སྟོན་པའོ། ། ལས་ནོན་པ་ནི་ལས་ནི་རྗེས་སུ་འཛིན་བྱེད་དང་ཞེས་བྱ་བའོ། ། གང་གི་བསྒྲུབ་བར་བྱ་བའི་སྒྲུབ་པ་དམ་པའི་མཚན་ཉིད་དང་ལྡན་པས་སྒྲུབ་པ་དམ་པ་དེ་གང་གིས་བསྒྲུབས་པའི་སྒྲུབ་པ་ཡིད་བྱེད་པའི་སྒྲུབ་པ་བསྟན་པའི་ཕྱིར། ཐེག་པ་ཆེན་པོར་ཞེས་བྱ་བ་སྟེ་སླའོ། ། བསྒྲུབ་པར་བྱ་བ་དེ་སྒྲུབ་བར་བྱེད་པ་དེས་རྣམ་པ་ཇི་ལྟར་སྒྲུབ་པ་ནི་མཐུན་པའི་ཆོས་སྒྲུབ་པའོ། ། དེའང་ཕ་རོལ་ཏུ་ཕྱིན་པ་ལ་སོགས་པ་དགེ་བའི་དམིགས་པ་ལ་སེམས་མཉམ་པར་འཇོག་པ་སྟེ། ཞི་གནས་ལྷག་མཐོང་གི་རྣལ་འབྱོར་དུ་བྱེད་པའོ། ། དེས་ན་ངོ་བོ་ཉིད་བསྟན་པ་ནི། མི་གཡེང་ཕྱིན་ཅི་མ་ལོག་པར། ། གྱུར་པ་རྗེས་སུ་མཐུན་པའི་ཆོས། ། ཞེས་བྱ་བའོ། ། མི་གཡེང་བ་བཤད་པ་ནི་ལྷ་དང་ཞེས་པའོ། ། གཡེང་བ་འདི་དྲུག་མེད་པ་ནི་མི་གཡེང་བའོ། ། གཡེང་བ་དྲུག་པོ་དེ་ཡང་མདོར་ན་རྣམ་པ་གཉིས་སུ་འདུས་ཏེ། ཞི་གནས་མེད་པ་དང༌། ཞི་གནས་སྐྱོན་ཆགས་པའོ། ། དང་པོ་ཡང་གསུམ་སྟེ། སེམས་ཉེ་བར་མི་འཇོག་པ་དང་བཞག་ཀྱང་མི་གནས་པ་དང་མི་གནས་ཀྱང་གནས་པར་སྟོན་པའོ། ། དེ་ལ་དང་པོ་ནི་ངོ་བོ་ཉིད་ཀྱིས་གཡེང་བ་དང་ཕྱི་རོལ་ཏུ་གཡེང་བའོ། ། གཉིས་པ་ནི་ནང་དུ་གཡེང་བའོ། ། གསུམ་པ་ནི་མཚན་མའི་གཡེང་བའོ། །སྐྱོན་ཡང་གཉིས་ཏེ། ཡིད་ལ་བྱེད་པའི་སྐྱོན་དང་དམིགས་པའི་སྐྱོན་ནོ། ། གནས་ངན་ལེན་གྱི་གཡེང་བ་དང་ཡིད་ལ་བྱེད་པའི་གཡེང་བ་སྟེ་གྲངས་བཞིན་ནོ། ། དམིགས་པ་སྐྱོན་ཆགས་པས་ཀྱང་ཡིད་ལ་བྱེད་པ་ཉིད་སྐྱོན་ཅན་དུ་འགྱུར་བས་དམིགས་པའི་སྐྱོན་ཞེས་བསྟན་པ་ཡིན་ནོ། ། ངོ་བོ་ཉིད་ཀྱིས་གཡེང་བ་དང་ཕྱི་རོལ་ཏུ་གྱུར་པའི་ནི།

རང་བཞིན་གྱིས་ཕྱི་རོལ་ཏུ་འཕྲོ་བ་དང་གནས་སྐབས་རྣམ་པར་འཕྲོ་བ་ཡིན་ནོ། ། ཕྱིན་ཅི་མ་ལོག་པ་འཆད་པ་ན་ཡུལ་དང་རང་བཞིན་དང་རྡོ་རྗེའི་ཚིག་བཅུ་དང་སྦྱར་བ་དང་དོན་བསྡུ་བ་རྣམ་པ་བཞིས་སྟོན་ཏོ། ། དེ་ལ་ཡུལ་ནི་ཡི་གེ་དང་དོན་ཞེས་བྱ་བ་ལ་སོགས་པ་བཅུའོ། ། རང་བཞིན་ཡང་འབྲེལ་བའི་ཕྱིར་དང་ཞེས་བྱ་བ་ལ་སོགས་པ་སོ་སོར་བཤད་པ་རྣམ་པ་བཅུས་རིམ་པ་བཞིན་སྟོན་ཏོ། ། རྡོ་རྗེའི་ཚིག་བཅུ་དང་སྦྱོར་བ་ནི་ཕྱིན་ཅི་མ་ལོག་པ་བཅུ་པོ་འདི་དག་ནི་ཞེས་བྱ་བ་ལ་སོགས་པའོ། ། དོན་བསྡུ་བ་ནི་གསུམ་སྟེ། ལུས་རྣམ་པར་གཞག་པ་གཉིས་དང༌། རྡོ་རྗེའི་ཚིག་བཅུའི་དོན་གྱི་ངོ་བོ་ཉིད་ཚིགས་སུ་བཅད་པས་བསྡུ་བའོ། ། ལུས་རྣམ་པར་གཞག་པ་དང་པོ་ནི་རྡོ་རྗེའི་ཚིག་བཅུའི་དོན་ཕྱིན་ཅི་མ་ལོག་པ་འདི་རྣམས་ཀྱིས་ནི་དོན་གསུམ་པོ་དམིགས་པ་དང་ཤེས་པ་དང་དེ་གཉིས་ལ་བརྒལ་བའི་ལན་གསུམ་ཡིན་ནོ།། ཇི་ལྟར་ཞེ་ན། དོན་བཅུ་པོ་འདི་ནི་རེ་ཞིག་རྣམ་པ་ལྔར་གནས་ཏེ་རྗོད་བྱེད་དང་བརྗོད་བྱའི་དོན་དང་འཛིན་པའི་དང་གཟུང་བའི་དོན་དང༌། རང་དང་སྤྱིའི་མཚན་ཉིད་ཀྱི་དོན་དང༌། གློ་བུར་དང་རང་བཞིན་གྱི་དོན་དང་འཕེལ་བ་དང་འགྲིབ་པའི་དོན་ཏོ། ། དེས་ཀྱང་དོན་རྣམ་པ་གསུམ་པོ་ཤེས་བྱའི་རང་བཞིན་དང་ཤེས་པའི་རང་བཞིན་དང་དེ་གཉིས་ལ་བརྒལ་བ་མེད་པའི་རང་བཞིན་གྲུབ་བོ། ། ཤེས་བྱ་ནི་ངོ་བོ་ཉིད་གསུམ་མོ། ། དེ་ལས་ཡོངས་སུ་གྲུབ་པའི་ངོ་བོ་ཉིད་ནི་རྗོད་བྱེད་ཀྱི་རང་བཞིན་མིང་ལ་ཕྱིན་ཅི་མ་ལོག་པས་འགྲུབ་བོ། ། འདི་ལྟར་རང་གི་སྒྲ་ཇི་ལྟར་བརྗོད་པ་བཞིན་ཡོངས་སུ་གྲུབ་པ་རྣམ་པར་གནས་པ་འཛིན་པ་ལ་བརྗོད་པ་ནི་ཀུན་རྫོབ་ཡིན་ཏེ་རང་གི་ངོ་བོ་དང་དོན་དང་འབྲེལ་བ་ལ་དོན་དམ་པ་ཉིད་མེད་པའི་ཕྱིར་རོ་ཞེས་འབྲེལ་བ་འདི་ཡིན་གྱི་མ་འབྲེལ་བ་ནི་མ་ཡིན་ནོ། ། ཞེས་བྱ་བ་དང༌། འདྲེས་པ་མ་ཡིན་གྱི་མ་འདྲེས་པ་ནི་མ་ཡིན་ནོ། ། ཞེས་བརྗོད་པས་རིམ་བཞིན་གོ་བར་འགྱུར་ལ་དེ་ལྟར་གོ་ན་ཡངདེ་བཞིན་ཉིད་ཀྱི་དོན་མིང་དང་མཐུན་པར་གནས་པས་སྣང་བ་ཡང་ཀུན་རྫོབ་ཏུ་རྟོགས་པས་ཡོངས་སུ་གྲུབ་པ་ལ་འཇུག་གོ

། གལ་ཏེ་མིང་ལས་རྟོགས་པ་དེ་ཁོ་ན་མ་ཡིན་ན་འོ་ན་མིང་ལ་མ་ལྟོས་པར་དབང་པོའི་ཡུལ་དུ་གནས་པ་གཟུང་བ་དང་འཛིན་པའི་རྣམ་པ་ནི་དེ་ཁོ་ན་ཡིན་ནོ་སྙམ་པ་ལ་བརྗོད་བྱའི་རང་བཞིན་དོན་ལ་ཕྱིན་ཅི་མ་ལོག་པས་ཀུན་བཏགས་པའི་ངོ་བོ་ཉིད་འགྲུབ་བོ། །གཉིས་སུ་སྣང་བ་ནི་ཡོད་པ་མ་ཡིན་པའི་དོན་ཀུན་ཏུ་བཏགས་པ་ཡིན་ནོ་དེ་ལྟར་སྟོན་པའི་འཁྲུལ་བ་ཉིད་ནི་མ་ཡིན་ནོ་ཞེས་ཀུན་བཏགས་པའི་མཚན་ཉིད་ལ་འཇུག་གོ ། མེད་པ་སྟོན་པའི་ཀུན་ཏུ་རྟོག་པ་འཁྲུལ་བ་ལ་རྨོངས་པ་སྤངས་པ་ནི་ཀུན་བཏགས་པའི་དོན་གྱི་མཚན་ཉིད་ཇི་ལྟ་བ་བཞིན་ངེས་ཀྱི་གཞན་དབང་གི་མཚན་ཉིད་ཇི་ལྟ་བ་བཞིན་དུ་ནི་དེ་ཙམ་གྱི་ཤེས་པ་མ་ཡིན་ནོ། ། གཉིས་སུ་འཛིན་པའི་འཁྲུལ་བ་འཛིན་པའི་རང་བཞིན་འདི་ནི་གཞན་གྱི་དབང་གིས་མཚན་ཉིད་དང་ལྡན་པ་མ་ཡིན་གྱི་སྐྱེས་བུ་རྟག་ཏུ་ཡོད་པའམ་རྟག་པའི་རྒྱུ་ཅན་ནམ་རྒྱུ་མེད་པར་འབྱུང་བར་སེམས་པ་ལ་འཛིན་པའི་རང་བཞིན་ཡིད་ལ་བྱེད་པ་ལ་ཕྱིན་ཅི་མ་ལོག་པས་གཞན་གྱི་དབང་རབ་ཏུ་གྲུབ་སྟེ་ཕན་ཚུན་བསྐྱེད་བྱ་སྐྱེད་བྱེད་བག་ཆགས་དང་དེའི་རྒྱུའམ་འབྲས་བུར་གྱུར་པའི་ཀུན་ཏུ་རྟོག་པ་གཞན་དབང་དུ་ངེས་པའི་ཕྱིར་རོ།

 ། དེ་ལྟར་མཚན་ཉིད་གསུམ་ནི་དམིགས་པ་ཡིན་ནོ། ། དེ་ཡུལ་དུ་བྱེད་པའི་ཤེས་པ་ཕྱིན་ཅི་མ་ལོག་པ་གང་ཡིན་སྙམ་པ་ལ། རང་གི་མཚན་ཉིད་ལ་ཕྱིན་ཅི་མ་ལོག་པ་བསྟན་ཏོ། ། ཡུལ་དེ་ལ་མ་འཁྲུལ་བའི་ཤེས་པ་དེ་རྣམ་པ་ཇི་ལྟར་འཇུག་སྙམ་ན་སྤྱིའི་མཚན་ཉིད་བསྟན་དོ། ། རྣམ་པར་དག་པ་ནི་གཉིས་ཏེ། དྲི་མ་མེད་པའི་རྣམ་པར་དག་པ་དང༌། དྲི་མ་དང་བཅས་པའི་རྣམ་པར་དག་པའོ། ། དང་པོ་ནི་རང་གི་མཚན་ཉིད་དེ་ཀུན་ནས་ཉོན་མོངས་པའི་གནས་སྐབས་ལ་མ་ཁྱབ་པའི་ཕྱིར་རོ། ། གཉིས་པ་སྤྱིའི་མཚན་ཉིད་དེ། དེ་ལ་ཡང་ཁྱབ་པའི་ཕྱིར་རོ། ། སྔ་མ་རང་གི་མཚན་ཉིད་ནི་དྲི་མ་མེད་པའི་ཤེས་པའི་རང་བཞིན་ཡིན་པས་ཡུལ་ཡིན་ནོ་སྤྱིའི་མཚན་ཉིད་ནི་གཉིས་ཀའི་དེ་བཞིན་ཉིད་ཡིན་པས་ཡུལ་གྱི་རྣམ་པའོ། །ཤེས་པ་དང་དམིགས་པ་ཡོངས་སུ་གཅོད་པའི་རྣམ་པ་དེ་དག་གིས་ནི་ཤེས་པའི་རང་བཞིན་རབ་ཏུ་གྲུབ་བོ། ། བརྒལ་བ་སྤང་བ་ནི་གཉིས་ཏེ། ཤེས་བྱ་ལ་བརྒལ་བའི་ལན་དང་ཤེས་པ་ལ་བརྒལ་བའི་ལན་ནོ། ། དང་པོ་ནི་གལ་ཏེ་གཞན་དབང་ཀུན་བཏགས་ཇི་ལྟར་སྣང་བའམ་ཇི་ལྟར་བཏགས་པ་ལྟར་མེད་ན་དམིགས་པས་གནོད་དོ། ། འོན་ཏེ་ཡོད་ན་རང་བཞིན་གྱི་འོད་གསལ་བར་མི་འགྱུར་རོ་དེ་ལྟར་ན་རང་བཞིན་གྱི་འོད་གསལ་བར་འདོད་པ་ཡིན་ཏེ་གཉིས་སུ་མེད་པར་འདོད་དགོས་ན་དེ་ལ་ནི་དམིགས་པས་གནོད་དོ་ཞེས་ངོ་བོ་ཉིད་གཉིས་ཕྱིན་ཅི་ལོག་གི་རང་བཞིན་དུ་དམ་བཅས་པ་ལ་དམིགས་པས་གནོད་པར་རྒོལ་བ། དེའི་ལན་གཟུང་བའི་མཚན་ཉིད་མི་འཕོ་བ་ལ་ཕྱིན་ཅི་མ་ལོག་པས་གྲུབ་བོ། ། ཡོངས་སུ་གྲུབ་པའི་ངོ་བོ་ཉིད་ཀྱི་ཤེས་བྱ་ལ་བརྒལ་བའི་ལན་ནི་གལ་ཏེ་ཆོས་རྣམས་རང་བཞིན་གྱིས་འོད་གསལ་ན་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པར་གསལ་བ་ལས་དེ་འདོད་པས་འོད་གསལ་གནོད་དོ་ཞེས་ཡོངས་སུ་གྲུབ་པའི་རང་བཞིན་ལ་གནོད་པར་རྒོལ་ན། དེའི་ལན་ནི་ཀུན་ནས་ཉོན་མོངས་པ་དང་རྣམ་པར་བྱང་བའི་མཚན་ཉིད་བསྟན་པ་དང༌། དེ་ལ་གློ་བུར་བར་བསྟན་པ་མ་དག་པ་དང་དག་པ་ལ་ཕྱིན་ཅི་མ་ལོག་པ་དང་གློ་བུར་བ་ལ་ཕྱིན་ཅི་མ་ལོག་པར་བསྟན་པས་འགྲུབ་བོ།

། འདི་ལྟར་ཕྱིན་ཅི་ལོག་ཡིད་ལ་བྱེད་པ་མ་སྤངས་པ་དང་སྤངས་པ་ལས་མ་དག་པ་དང་དག་པར་ཡང་འགྱུར་མོད། ། དེ་གློ་བུར་བ་ཡིན་པས་རང་བཞིན་གྱི་འོད་གསལ་བ་ལ་མི་གནོད་དོ་ཞེས་དེ་གཉིས་ཀྱིས་བསྟན་པ་ཡིན་ནོ། ། ཡུལ་ལ་བརྒལ་བའི་ལན་གསུམ་མོ། ། ཤེས་པ་ལས་བརྒལ་བའི་ལན་ནི་གལ་ཏེ་དེ་བཞིན་ཉིད་ཤེས་པ་འོད་གསལ་བར་རྟོགས་པ་ལས་འཁྲུལ་བ་འོང་ན་འོ་ན་སངས་རྒྱས་དཔག་ཏུ་མེད་པ་བྱུང་བས་སེམས་ཅན་གྱི་ཁམས་དཔག་ཏུ་མེད་པ་ལ་ཆོས་ཀྱི་དབྱིངས་རྟོགས་པར་མཛད་པས་འཁོར་བ་བྲི་བ་དང་མྱ་ངན་ལས་འདས་པ་འཕེལ་བར་འགྱུར་རོ་ཞེས་རྒོལ་ན་ལན་བྲི་བ་མེད་པ་དང༌། འཕེལ་བ་མེད་པ་སྟེ་དོན་དམ་པར་སུའང་ཉོན་མོངས་པ་མེད་ལ་སུའང་རྣམ་པར་དག་པ་མེད་པས་དེ་ལྟར་འཕེལ་བ་དང་འགྲིབ་པར་མི་ཐལ་ལོ། ། ཐ་སྙད་དུ་ནི་སེམས་ཅན་མཐའ་ཡས་པས་བྲི་བ་མེད་དོ། ། རྣམ་པར་དག་པ་མཐའ་ཡས་པས་འཕེལ་བ་མེད་དོ། ། ས་རྡུལ་གྱི་ས་ཆེན་པོ་མི་འབྲི་བའམ་མི་འཕེལ་བ་བཞིན་ཞེས་བཤད་དོ། ། དོན་དམ་པའི་ལན་ནི་སྔར་བཏབ་ཟིན་པས་སློབ་དཔོན་གྱིས་འདིར་མ་བརྗོད་དོ། ། སློབ་དཔོན་བློ་བརྟན་གྱིས་ཀུན་ནས་ཉོན་མོངས་པ་དང་རྣམ་པར་དག་པ་ནི་བརྒལ་བའི་དོན་ལྷག་མ་བཞི་ནི་ལན་གྱི་དོན་ཞེས་བཤད་པ་ནི་ཇི་ལྟ་བ་བཞིན་མ་ཡིན་ཏེ་བརྒལ་བ་རྡོ་རྗེའི་ཚིག་ལ་ཡོད་ན་དེ་ཁོ་ན་མ་ཡིན་པར་ཐལ་བའི་དང༌། དེ་ལྟར་འདོད་ན་ཕྱིན་ཅི་མ་ལོག་པར་མི་འཐད་པའི་དང་ལན་གཞན་གྱི་རྒོལ་བ་ཡང་རྡོ་རྗེའི་ཚིགས་སུ་བསྟན་པར་ཐལ་བའི་ཕྱི་རོ། ། གཞན་ཡང་དེའི་ལན་དུ་རིགས་པས་ཀྱང་འཐད་ལ་གཞུང་ལ་ཡང་སྣང་ངོ༌། ། ལུས་རྣམ་པར་གཞག་པ་གཉིས་པ་ནི་སླའོ། ། ལུས་རྣམ་པ་དང་པོ་འཆད་པ་ནི་རྡོ་རྗེའི་ཚིག་རྣམས་ཀྱིས་བསྡུས་པའི་དོན་ནི་ཞེས་བྱ་བ་ལ་སོགས་པའོ། ། རྡོ་རྗེའི་ཚིག་གི་དོན་རྣམས་ཚིགས་སུ་བཅད་པས་བསྡུས་པ་ནི་ཡོད་མེད་ཅེས་བྱ་བ་ལགས་པའོ། ། བསྒྲུབ་པར་བྱ་བ་དམ་པ་དང་ལྡན་པ་དེ་སྒྲུབ་པར་བྱེད་པའི་ཆོས་ཡིད་ལ་བྱེད་པ་ཞི་གནས་དང་ལྷག་མཐོང་ཟུང་དུ་འབྲེལ་བས་སྒྲུབ་པའི་དགོས་པར་འགྱུར་བའི་སྒྲུབ་པ་ནི་མཐའ་གཉིས་སྤངས་པས་སྒྲུབ་པ་ཡིན་ནོ།

། དེས་ན་གང་གི་དོན་དུ་སྒྲུབ་པའི་སྒྲུབ་པ་དེ་འཆད་པ་ནི་ཐ་དད་པ་དང་ཞེས་བྱ་བ་ལ་སོགས་པའོ། ། གལ་ཏེ་བླ་མེད་ཉིད་ནི་སྒྲུབ་པ་དང༌། ། དམིགས་པ་དང་ནི་ཡང་དག་འགྲུབ། ། བསྟན་པ་ཡིན་པར་འདོད་པའོ། ། ཞེས་བྱ་བས་སྒྲུབ་པའི་ཆེད་དུ་བྱ་བའི་འབྲས་བུ་སྒྲུབ་པ་ལས་ཐ་དད་པར་སྟོན་པས་བླ་ན་མེད་པ་གསུམ་དུ་འདོད་པ་མ་ཡིན་ནམ་དེས་ན་འཆད་པར་འགྱུར་བའི་ཡང་དག་པར་འགྲུབ་པ་ཉིད་སྒྲུབ་པའི་དགོས་པའི་ཕྱིར་དེ་ལའང་གཞན་དུ་གྱུར་པའི་སྒྲུབ་པའི་དགོས་པ་མཐའ་གཉིས་སྤངས་པ་གང་ཞིག་ཡིན་དེ་ཉིད་ཡིན་ན་ཡང་སྒྲུབ་པའི་དགོས་པ་ཡང་དག་པར་སྒྲུབ་པ་དེ་སྒྲུབ་པ་བླ་ན་མེད་པར་འདུས་པས་བླ་ན་མེད་པ་གསུམ་མི་འཐད་དོ་ཞེ་ན་མ་ཡིན་ཏེ། འདིར་སྒྲུབ་པ་ཉིད་ཁྱད་པར་ཅན་མཐའ་གཉིས་སུ་མ་ལྷུང་བ་སྒྲུབ་པར་བྱེད་པའི་དགོས་པར་བསྟན་པས་གང་གི་དོན་དུ་སྒྲུབ་པ་དེ་ཉིད་སྒྲུབ་པ་ཡིན་ནོ་དེས་ན་སྒྲུབ་པའི་འབྲས་བུ་ཡང་དག་པར་བསྒྲུབས་པ་ལས་ཐ་དད་དོ། ། ཡང་དག་པར་གྲུབ་པ་བླ་ན་མེད་པ་ནི་སྒྲུབ་པར་བྱེད་པ་རྒྱུན་ཆད་པའི་གནས་སྐབས་ཀྱི་འབྲས་བུ་བསྟན་པ་གཙོ་བོར་བྱེད་པ་ཡིན་ཏེ་དེས་ན་མི་འགལ་ལོ། ། མཐའ་གཉིས་པ་བཅོ་ལྔ་ལ་ལ་ནི། མཐའ་སུམ་ཅུ་ཡོད་ལ་མཐའ་གཉིས་སྤངས་པ་ཡང་བཅོ་ལྔ་ཡོད་དོ། ། མཐའ་གཉིས་པོ་བཅོ་ལྔ་པོ་འདི་ནི་དབུ་མའི་ལམ་ཕྱིན་ཅི་ལོག་ཡིན་ཏེ། དེས་ན་ཕྱིན་ཅི་ལོག་གི་དབང་གིས་དེའི་གཉེན་པོ་རབ་ཏུ་དབྱེ་བ་ཡིན་ནོ། ། ཕྱིན་ཅི་ལོག་གི་རབ་ཏུ་དབྱེ་བ་ཉིད་རྣམ་པ་བཅོ་ལྔར་ཇི་ལྟར་ངེས་ཞེ་ན་མདོར་བསྡུས་ན་ཕྱིན་ཅི་ལོག་ལ་རྣམ་པ་གཉིས་ཏེ། དངོས་པོ་དང་མཚན་ཉིད་ལ་ཕྱིན་ཅི་ལོག་པ་དང༌། ཡུལ་ལ་སོགས་པ་ལ་ཕྱིན་ཅི་ལོག་པ་སྟེ། ཡུལ་དང༌། འབྲས་བུ་དང༌། གཉེན་པོ་གསུམ་ལ་ཕྱིན་ཅི་ལོག་པའོ། ། དངོས་པོ་ལ་ཕྱིན་ཅི་ལོག་པ་ཡང་གཉིས་སྟེ། ཡུལ་དང་ཡུལ་ཅན་ལའོ། ། དེ་ལ་ཡུལ་ནི་རྣམ་པ་གཉིས་ཏེ། དངོས་པོ་དང་བརྗོད་བྱའོ། ། དོན་དམ་པའི་གང་ཟག་དང་དོན་སྟོན་པའི་ཆོས་སོ།

། བརྗོད་བྱ་ཡང་གཉིས་ཏེ། སྒྲ་དོན་གྱི་གང་ཟག་དང༌། སྒྲ་དོན་གྱི་ཆོས་སོ། ། དོན་དམ་པའི་གང་ཟག་ལ་ཕྱིན་ཅི་ལོག་ནི་མཐའ་གཉིས་སུ་རྣམ་པར་རྟོག་པ་གཅིག་ཡིན་ཏེ། ཐ་དད་པ་དང་གཅིག་པར་རྟོག་པའོ། ། དོན་དམ་པའི་ཆོས་ལ་ཕྱིན་ཅི་ལོག་པ་ནི་དོན་དམ་པའི་གཟུགས་འཛིན་རྟག་པ་དང་མི་རྟག་པར་རྟོག་པའོ། ། སྒྲ་དོན་གྱི་གང་ཟག་ལ་ཕྱིན་ཅི་ལོག་ནི་གང་ཟག་གི་སྒྲས་བརྗོད་པར་བྱ་བ་འདི་ནི་དོན་དམ་པར་ཡོད་པའམ་བཏགས་པ་ཙམ་ཡང་མེད་དོ་ཞེས་ཡོད་པ་དང་མེད་པར་རྣམ་པར་རྟོག་པའོ། ། སྒྲ་དོན་གྱི་ཆོས་ལ་ཕྱིན་ཅི་ལོག་པ་ནི་སེམས་ཀྱི་སྒྲས་བརྗོད་པར་བྱ་བ་འདི་ནི་གཟུང་འཛིན་གྱི་བདག་ཉིད་དུ་ཡོད་པའམ་ཡང་ན་དེར་འཁྲུལ་བ་ཡང་མེད་དོ་ཞེས་ཡོད་པ་དང་མེད་པར་རྟོག་པའོ། ། དེ་ལྟར་ཡུལ་གྱི་དངོས་པོ་ལ་མཐའ་གཉིས་པོར་རྟོག་པ་རྣམ་པ་བཞིའོ། ། ཡུལ་ཅན་གྱི་དངོས་པོ་ལ་ཕྱིན་ཅི་ལོག་ནི། ཡུལ་བདག་དང་ཆོས་ལ་རྗེས་སུ་སྒྲུབ་པའི་རང་བཞིན་དུ་གྱུར་པའི་ཡུལ་ཅན་དགེ་བ་དང་མི་དགེ་བ་ལ་མཐའ་གཉིས་སུ་རྟོག་པ་སྟེ་ཀུན་ནས་ཉོན་མོངས་པའམ་ཡང་ན་རྣམ་པར་བྱང་བའི་རང་བཞིན་དུ་བལྟ་བའོ། ། ཤེས་བྱ་ལ་རྣམ་པར་རྟོག་པ་བཞི་དང་ཤེས་པའི་རང་བཞིན་ལ་ཕྱིན་ཅི་ལོག་གཅིག་སྟེ་ལྔ་པོ་འདི་ནི་དངོས་པོ་ལ་ཕྱིན་ཅི་ལོག་པའོ། ། དེའི་མཚན་ཉིད་ལ་ཕྱིན་ཅི་ལོག་པ་ཡང་རྣམ་པ་གསུམ་སྟེ། བདག་དང་རྟེན་ཅིང་འབྲེལ་བར་འབྱུང་བ་ལུགས་སུ་འཇུག་པ་དང་ལུགས་ལས་ལྡོག་པ་དག་དང༌། ཆོས་ཀྱི་དབྱིངས་ལ་རྟོག་པ་སྟེ་ལྔ་པོ་འདི་ནི་དང་པོ་ལ་རྟག་པའམ་ཆད་པ་དང༌། གཉིས་པ་ལ་གཟུངབ་དང་འཛིན་པ་དང༌། གསུམ་པ་ལ་ཀུན་ནས་ཉོན་མོངས་པ་དང༌། རྣམ་པར་བྱང་བར་བལྟ་བའོ། ། གོ་རིམ་བཞིན་དུ་ཀུན་བཏགས་པ་དང་གཞན་དང་ཡོངས་སུ་གྲུབ་པ་ལ་ཕྱིན་ཅི་ལོག་པའོ། ། དེ་ལྟར་ན་དེ་གསུམ་ནི་མཚན་ཉིད་ལ་མཐའ་གཉིས་སུ་བལྟ་བ་ཡིན་ནོ། ། དངོས་པོ་དང་མཚན་ཉིད་ལ་ཕྱིན་ཅི་ལོག་རྣམ་པ་བརྒྱད་ཀྱིས་གཉེན་པོ་ཕྱིན་ཅི་མ་ལོག་པ་རྣམ་པ་བརྒྱད་ཡིན་ནོ།

། ཡུལ་ལ་སོགས་པ་ལ་ཕྱིན་ཅི་ལོག་རྣམ་པ་བདུན་གང་ཞེ་ན་ཡུལ་ལ་ཕྱིན་ཅི་ལོག་ནི་གཅིག་སྟེ། བདུན་གྱི་དང་པོ་དངོས་པོ་དང་དངོས་པོ་མེད་པར་རྣམ་པར་རྟོག་པའོ། ། འབྲས་བུ་ནི་གཉིས་ཏེ་ཐེག་པ་དམན་པའི་འབྲས་བུ་དང་ཐེག་པ་ཆེན་པོའི་འབྲས་བུ་སྟེ། ཉན་ཐོས་ཀྱི་འབྲས་བུ་དང་བྱང་ཆུབ་སེམས་དཔའི་འབྲས་བུའོ། ། དང་པོ་ནི་མྱ་ངན་ལས་འདས་པའོ། ། དེ་འཁོར་བ་ཞི་བའི་སྟོང་པ་ཉིད་དོ། ། དེ་ཡང་འགོག་པའི་བདེན་པ་ཉིད་དོ། ། དེ་ལ་ཕྱིན་ཅི་ལོག་ནི་གཅིག་སྟེ་ཞི་བར་བྱ་བ་དང་ཞི་བར་བྱེད་པའི་རྣམ་པར་རྟོག་པའོ། ། དེ་ནི་སྐྲག་པ་ཡིན་ཏེ། འཁོར་བ་ཆད་པའི་སྟོང་པ་ལ་སྐྲག་པའི་ཕྱིར་རོ། ། འདི་དཔེ་ནི་ནམ་མཁའ་སྟེ་ནམ་མཁས་འཇིགས་ཀྱང་དེ་སྤང་བར་མི་ནུས་པ་ལྟར་སྟོང་པས་འཇིགས་ཀྱང་སྟོང་པ་ལ་སྤྱོད་པའི་ཕྱིར་རོ། ། དེས་ཐོབ་པར་བྱ་བ་དེ་ནི་འགོག་པའི་བདེན་པ་ཡིན་ལ་འཁོར་བ་ཞི་བ་ཡིན་ནོ། ། འཁོར་བ་ཡང་དོན་དམ་པར་གདོད་མ་ནས་མ་གྲུབ་པས་དེ་ཞི་བའང་རང་བཞིན་གྱིས་གནས་པ་ཡིན་གྱི་གཉེན་པོ་སྒྲུབ་པ་ནི་མ་ཡིན་ནོ། ། དེས་ན་གཉེན་པོ་ཞི་བར་བྱེད་པ་འགོག་པ་ནི་ཞི་བར་བྱ་བའོ་སྙམ་པས། རང་བཞིན་གྱིས་སྟོང་པའི་ཞི་བ་ལ་སྐྲག་པ་ནི་དེ་ཉིད་འདོད་བཞིན་དུ་དེ་ལ་སྐྲག་པས་ན། སྟོང་པ་ལ་སྤྱོད་བཞིན་དུ་སྟོང་པས་སྐྲག་པ་ཡིན་ནོ། ། གཉིས་པ་ཐེག་པ་ཆེན་པོའི་འབྲས་བུ་ནི་འཁོར་བ་དང་མྱ་ངན་ལས་འདས་པའི་མཐའ་ལ་མི་གནས་པ་སྟེ་ཡོངས་སུ་དག་པའི་འཁོར་བ་མི་འདོར་བའོ། ། དེ་ལ་ཕྱིན་ཅི་ལོག་ནི་སྐྲག་བྱ་སྐྲག་བྱེད་ཀྱི་རྣམ་པར་རྟོག་པ་སྟེ་འཁོར་བའི་ཉེས་པ་དང་དེས་འཇིགས་པའི་སེམས་སུ་རྣམ་པར་རྟོག་པའོ། ། དེའི་ཕྱིར་འདིའི་དཔེ་ནི་རི་མོ་མཁན་ཏེ། རང་གི་བྲིས་པ་ལ་རང་ཉིད་འཇིགས་པ་ལྟར་རང་གི་བཏགས་པའི་འཁོར་བ་ལ་སྐྲག་པའི་ཕྱིར་རོ། ། དེ་ལྟར་ཉན་ཐོས་ཀྱི་འབྲས་བུ་ལ་སྐྲག་པ་དང་ཐེག་པ་ཆེན་པོའི་འབྲས་བུ་ལ་སྐྲག་པ་ནི་རིམ་པ་བཞིན་ཉན་ཐོས་དང་བྱང་ཆུབ་སེམས་དཔའི་སྒྲིབ་པ་ཡིན་པས་དེའི་དཔེ་གཉིས་ཀྱང་དེ་གཉིས་ཀྱི་དབང་དུ་བྱས་པ་ཡིན་ནོ།

། དེས་ན་དང་པོ་དཔོན་གྱི་དཔེ་དང་པོ་ནི་ཉན་ཐོས་ལས་བརྩམས་པའོ། ། ཕྱི་མ་ནི་ཐེག་པ་ཆེན་པོ་ལས་བརྩམས་པའོ། ། ཞེས་གསུངས་པ་ནི་དོན་གསལ་བ་ཁོ་ནའོ། ། འདི་ལ་སློབ་དཔོན་བློ་བརྟན་གྱིས་བཤད་པའི་རྣམ་པར་བརྗོད་པ་ནི་གཅིག་ཀྱང་ཡིན་པར་མ་མཐོང་ངོ༌། ། འབྲས་བུ་ལ་ཕྱིན་ཅི་ལོག་གཉིས་སོ། ། གཉེན་པོ་ལ་ཕྱིན་ཅི་ལོག་པ་ཡང་གསུམ་སྟེ། གཉེན་པོའི་སྦྱོར་བ་ལ་འཇུག་པའི་ཐབས་དང༌། གཉེན་པོའི་སྦྱོར་བའི་རང་བཞིན་དང༌། གཉེན་པོའི་སྦྱོར་བ་ལ་ཕྱིན་ཅི་མ་ལོག་པས་སོ། ། དང་པོ་ནི་གཟུང་བ་དང་འཛིན་པའི་རྣམ་པར་རྟོག་པ་སྟེ། དེ་ནི་དམིགས་པ་ལ་བརྟེན་ནས་སུ་མི་དམིགས་པ་ཉིད་རབ་ཏུ་སྐྱེ་ཞེས་བྱ་བ་ལ་སོགས་པ་ངེས་པར་འབྱེད་པའི་ཆ་དང་མཐུན་པ་ལ་འཇུག་པའི་ཐབས་གཟུང་བ་མེད་པ་ལ་སོགས་པ་མ་ཤེས་པའི་ཕྱིར་རོ། ། གཉིས་པ་ནི་ཡང་དག་པ་དང་ལོག་པ་ཉིད་དུ་རྣམ་པར་རྟོག་པ་སྟེ་ངེས་འབྱེད་ཆ་མཐུན་དེ་དག་ལ་འཇིག་རྟེན་ལས་འདས་པ་ཡང་དག་པའི་ཤེས་པ་བསྐྱེད་པའི་ནུས་པ་མེད་པ་དང་ཡང་དག་པའི་ཤེས་པས་མི་འགོག་པར་རྟོག་པའི་ཕྱིར་རོ། ། གསུམ་པ་ནི་རྣམ་པ་གཉིས་ཏེ་གཉེན་པོའི་རང་བཞིན་རློམ་པ་དང་བཅས་པར་རྟོག་པ་སྒྲོ་འདོགས་པའི་རང་བཞིན་དང་གཉེན་པོའི་རང་བཞིན་ཉོན་མོངས་པ་དང་མི་འགལ་བས་དེ་སྤོང་བའི་ནུས་པ་མེད་པར་སྐུར་བ་འདེབས་པའི་ཕྱིར་རོ། ། དེ་ནི་རིམ་པ་བཞིན་དུ་བྱེད་པ་དང་མི་བྱེད་པར་རྟོག་པ་དང༌། སྐྱེ་བ་དང་དུས་མཉམ་པར་རྟོག་པ་དག་ཡིན་ནོ་དེ་ལ་སྔ་མ་ནི་གལ་ཏེ་གཉེན་པོ་ལ་སྤང་ངོ་སྙམ་དུ་རློམ་པ་མེད་ན་སྤོང་མི་ནུས་པར་ཐལ་བ་ལས། ནུས་པ་ཡོད་པའི་ཕྱིར་བསོད་ནམས་ཡོད་དོ་ཞེས་སྒྲུབ་པ་ཡིན་ནོ། ། ཕྱི་མ་ནི་གལ་ཏེ་ཉོན་མོངས་པ་དང་འགལ་ན་ཉོན་མོངས་པ་མ་སྤངས་པའི་རྒྱུད་ལ་མི་སྐྱེ་བར་ཐལ་བར་ཐལ་ན་སྐྱེས་པ་ཡང་ཡིན་ཏེ། དེས་ན་མི་འགལ་བའི་ནུས་པ་ཡང་མེད་དོ་ཞེས་བྱ་བ་ཡིན་ནོ། ། ཇི་ལྟར་ཉོན་མོངས་པ་ལས་སྤངས་པའི་རྒྱུད་ལ་སྐྱེ་བར་གྲུབ་ཅེ་ན།

གལ་ཏེ་དེ་ལ་མི་སྐྱེ་ན་གཉེན་པོ་གཏན་མི་སྐྱེ་བར་འགྱུར་ཏེ། དེའི་སྔོན་དུ་སྤོང་བའི་གཉེན་པོ་གཞན་མེད་པའི་ཕྱིར་དང༌། གཉེན་པོ་མེད་པར་ཟད་པ་ཡང་མི་སྲིད་པའི་ཕྱིར་ཏེ། དེ་ལྟར་གཉེན་པོ་དོན་མེད་པར་ཐལ་ལོ་ཞེས་བསམས་པའོ། ། དེ་ནི་མཐའ་གཉིས་སྤངས་པའི་སྒྲུབ་པའི་དོན་བསྡུས་པའོ། ། གང་གི་དོན་དུ་སྒྲུབ་པའི་སྒྲུབ་པ་མཐའ་གཉིས་སྤངས་པའི་སྒྲུབ་པ་བཤད་ནས་དེའི་ཆེད་དུ་གང་སྒྲུབ་པའི་སྒྲུབ་པ་སྟེ་ལམ་དང་ཡང་དག་གང་ལ་བརྟེན་ནས་སྒྲུབ་པར་བྱེད་པའི་རྟེན་ཁྱད་པར་དང་ཅན་དང༌། ཁྱད་པར་མེད་པའི་སྒྲུབ་པ་གཉིས་སྟོན་པ་ནི་ཁྱད་པར་ཅན་དང་ཁྱད་པར་མེད་ནི་ཞེས་བྱ་བའོ། ། འདི་ནི་མིང་གི་རྗེས་སུ་འབྲངས་ནས་གཉིས་སུ་བསྟན་པས་སྒྲུབ་པ་དྲུག་ཏུ་ཕྱེའང་དོན་ནི་གཅིག་ཁོ་ནའོ། ། དམིགས་པ་བླ་ན་མེད་པ་འཆད་པ་ནི་རྣམ་པར་གཞག་དང་དེ་བཞིན་དབྱིངས་ཞེས་བྱ་བ་ལ་སོགས་པའོ། ། དམིགས་པའི་དོན་བསྡུ་བ་ནི་གཉེས་ཏེ། རང་བཞིན་དང་གནས་སྐབས་ཀྱི་དབྱེ་བའོ། ། རང་བཞིན་ནི་ཆོས་ཏེ་ལུང་དང་རྟོགས་པའི་བདག་ཉིད་དོ། ། ལུང་གི་རྣམ་པར་གཞག་པའོ། ། རྟོགས་པ་ནི་དབྱིངས་ཏེ་ཆོས་ཉིད་རྣམ་པར་གཞག་པའོ། ། དེ་ཉིད་ནི་སྒྲུབ་དང་སྒྲུབ་པ་ཞེས་རྣམ་གྲངས་བཞག་གི་བསྟན་པའོ། ། དེ་ཉིད་གནས་སྐབས་ཀྱི་སྒོ་ནས་རྣམ་པར་དབྱེ་ན་ལྷག་མ་བརྒྱད་ཡིན་ནོ། ། དེའང་ལམ་ལྔའི་གནས་སྐབས་ཀྱིས་དམིགས་པར་བྱས་པས་ན་མིང་དེ་དང་དེར་བརྗོད་པར་བྱ་བ་ཡིན་ནོ། ། དེ་ལྟར་དམིགས་པ་དེ་ཡུལ་དུ་བྱས་ཏེ་སྒྲུབ་པ་དེ་ཉམས་སུ་བླངས་པའི་འབྲས་བུ་ནི་ཐོབ་པ་བླ་ན་མེད་པ་ཡིན་པས་ན་དེ་སྟོན་པ་ནི་ཡང་དག་པར་འགྲུབ་པ་གང་ཞེ་ན་ཞེས་བྱ་བ་ལ་སོགས་པའོ། ། དེ་ལ་མཐར་ཐུག་པའི་འབྲས་བུ་དང་གནས་སྐབས་སུ་གཏོགས་པའི་འབྲས་བུ་མཐའ་དག་བསྡུས་ནས་ཐོབ་པ་བླ་ན་མེད་པ་རྣམ་པ་བཅུར་བསྟན་ཏེ་ཐེག་པ་ཆེན་པོའི་དོན་བཅུ་རབ་ཏུ་གྲུབ་པའོ། ། འོ་ན་གཙོ་བོ་ཉེ་བར་བཟུང་ནས་མཐར་ཐུག་པའི་འབྲས་བུ་ཉིད་བསྟན་པར་བྱ་བ་ཡིན་ནོ།

། ཐེག་པ་ཆེན་པོའི་དོན་བཅུ་ནི་རང་བཞིན་གྱིས་བཟང་བའི་རིགས་དང༌། འཇིག་རྟེན་ལས་འདས་པའི་སེམས་བསྐྱེད་པ་དང༌། མ་གོས་པའི་སྤྱོད་པ་དང༌། མི་གནས་པའི་རྟོགས་པ་དང༌། ཕུན་སུམ་ཚོགས་པའི་ཐོབ་པ་ལྔའི་བདག་ཉིད་ཡིན་ཏེ་མདོ་སྡེའི་རྒྱན་དུ་ཇི་སྐད་བཤད་པ་བཞིན་ནོ། ། རིགས་ཡང་དག་པར་གྲུབ་པ་ནི་རྐྱེན་མ་ཚང་བ་མེད་པས་ནུས་པ་ཡོངས་སུ་རྒྱས་པར་གྲུབ་པའོ། ། རིགས་དེ་རྒྱས་པའི་རྒྱུ་གང་ཞེ་ན། མོས་པ་ཡང་དག་པར་གྲུབ་པ་སྟེ། སྐྱབས་སུ་འགྲོ་བའི་བདག་ཉིད་ཐེག་པ་ཆེན་པོ་མི་སྤོང་བའོ། ། རྐྱེན་ཚང་བ་དེ་ལས་ནི་མི་གཡེང་བ་ཡང་དག་པར་གྲུབ་པ་སྟེ་སྐྱེ་མཆེད་པའོ། ། རྐྱེན་མ་ཚང་བ་མེད་པ་ཞེས་བྱ་བ་ཡང་སྐྱེ་མཆེད་པའི་རྐྱེན་མ་ཚང་བ་མེད་པ་ལ་འདོད་དོ། ། བསྟན་བཅོས་ཀྱི་དགོས་པའི་དོན་ལམ་བརྗོད་བྱའི་དོན་འཆད་པ་ནི་དབུས་རྣམས་འབྱེད་པའི་བསྟན་བཅོས་ཏེ།

 ཞེས་བྱ་བ་ལ་སོགས་པའོ། ། ཀ༣ མཇུག་གི་དོན་བསྟན་པ། དོན་ཉེ་བར་བསྡུས་པ་ནི་བླ་ན་མེད་པ་ཉིད་ཀྱི་དོན་བསྡུས་པ་ནི་ཞེས་བྱ་བའོ། ། དབུས་དང་མཐའ་རྣམ་པར་འབྱེད་པའི་དོན་བསྡུས་པ་དགེ་སློང་བློ་ལྡན་གྱིས་སྦྱར་བའོ། ། ། ། དབུས་མཐའི་དོན་བསྡུས་བཞུགས་སོ། །བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། -PAGE 658--PAGE 657--PAGE 626-