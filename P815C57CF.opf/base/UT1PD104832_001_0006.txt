༄༅། །ཚད་མ་རྣམ་ངེས་ཀྱི་དཀའ་གནད་རྣམ་བཤད་བཞུགས་སོ།།ཀ༡ ཀླད་ཀྱི་དོན་བསྟན་པ།

ཐུགས་རྗེ་ཆེན་པོ་ལ་ཕྱག་འཚལ་ལོ། ། སངས་རྒྱས་གཞན་ཕན་འགྲོ་ལ་བརྩེ། ། ཕན་བཟང་རང་བཞིན་ཆར་ལྟར་འབེབས། ། ཐམས་ཅད་ཁྱབ་པའི་སྐུ་ལྡན་པ། ། སྐྱོབ་པ་མཆོག་ལ་ཕྱག་ཚལ་ལོ། ། གཞུང་རྩོམ་རྣམས་ཀྱི་བློ་ལ་ཡང༌། ། གང་ཞིག་ལེགས་པར་མི་གསལ་བ། ། ཚད་མ་དེ་ཉིད་དཀའ་བ་རྣམས། ། དེ་བཞིན་དུ་ནི་འདིར་ངེས་བྱ། ། འདི་ལྟར་དེ་ཉིད་འཆད་པ་ན། ། དེ་ཉིད་ལ་ནི་རྣམ་སྡང་ནས། ། འདོད་པའི་དོན་བས་གཙོ་བོ་དེ། ། ལོག་པའི་རྟོག་འདིས་བསླུ་བ་ཡིན། ། སྣང་བས་འཇིགས་པར་བཅད་པས་ན། ། བསྟན་ཆོས་རྩོམ་པའི་རྒྱུ་བསྟན་ཏེ། ཀ༢ གཞུང་གི་དོན་བསྟན་པ་ལས། ཁ༡ རྩོམ་པ་ལ་འཇུག་པའི་ཡན་ལག་བསྟན་པ། དེ་ཡང་གསུམ་སྟེ། འབྲས་བུ་དང༌། སྤྱིའི་དོན་དང༌། ཚིག་གི་དོན་ཏོ། ། སློབ་དཔོན་ཆོས་མཆོག་ལྟར་ན་དང་པོ་ནི་སློབ་དཔོན་ལ་སྨོད་པ་སྡུག་བསྔལ་གི་རྒྱུ་ཉིད་དུ་ངེས་པར་བྱ་བའི་དོན་དུའོ། ། ཕྱིའི་དོན་ནི་ཀུན་ལས་བསྡུས་པ་བཤད་པར་བྱ་བ་ཉིད་དུ་གྲུབ་པའོ། ། ད་ཡང་བཞིས་སྟོན་སྟེ། མི་བདེན་པའི་ཉེས་པས་སྨོས་པ་དེའི་གཞུང་བཤད་པས་སྤང་པར་ནུས་པ་དང༌། དེ་སྤངས་པ་འདོད་པའི་འབྲས་བུར་གྲུབ་པ་དང༌། གཞུང་མ་བཤད་པར་དེ་སྤངས་པ་མི་ནུས་པ་དང༌། མི་བདེན་པའི་ཉེས་པས་སྨོད་པ་ཉིད་ཀྱི་ཤེས་པར་བྱེད་པའོ། ། དེ་ཡང་ ཉེར་བསྟན་འཇིག་རྟེན་རྒྱས་མཛད་དེ་ལ་སྨད་བྱས་ཅུང་ཟད་སྨད་བྱས་ནའང་དོན་མིན་སྐྱེ་བར་འགྱུར་བ་ཡིན་པས། དེ་བཟློ་པའི་དོན་དུ། དེའི་ལུགས་ནི་གསལ་བྱ། ཞེས་བྱ་བས་ནི་དང་པོའོ། ། འོ་ན་བསྟན་ཆོས་རྩོམ་པའི་སྐབས་སུ། སློབ་དཔོན་ལ་བརྙས་པ་ལྡོག་པ་འབྲས་བུར་མི་འཐད་དེ། སྐབས་སུ་མ་བབ་པའི་འབྲས་བུ་དོན་དུ་གཉེར་བ་ནི་རྟོག་པ་དང་མི་ལྡན་པ་ཡིན་པའི་ཕྱིར་རོ་སྙམ་ན། བརྩེ་བས་ ཞེས་སྨོས་སོ། ། བསྟན་ཆོས་རྩོམ་པ་ནི་བརྩེ་བས་ཡིན་གྱི་གཞན་གྱིས་ནི་མ་ཡིན་ལ། དེ་ལྡན་པ་ཡང་གཞན་སྡུག་བསྔལ་གྱི་རྒྱུ་དང་བྲལ་བར་འདོད་དོ། ། འབྲས་བུའི་མཚན་ཉིད་ཀྱང་འདོད་པ་ཡིན་པས་དེ་སྐབས་སུ་བབ་པའི་འབྲ་བུ་ཡིན་ནོ།

། དཔེར་ན་ལོག་པའི་ཤེས་པ་ལས་འཇུག་པའི་སྡུག་བསྔལ་གྱི་རྒྱུ་སྤང་བར་འདོད་པས་ཡང་དག་པའི་ཤེས་པ་བསྟན་པ་ལྟར། སློབ་དཔོན་ལ་སྨོད་པའི་སྡུག་བསྔལ་གྱི་རྒྱུ་སྤང་བར་འདོད་ནས་དེའི་གཞུང་འཆད་པ་ཡིན་ཏེ། དེས་ན་བརྩེ་བས་འཇུག་པའི་སྐབས་སུ་དོན་དུ་གཉེར་བར་བྱ་བར་རིགས་པར་འདྲ་བ་ཁོ་ན་ཡིན་ནོ། ། དེ་ལྟར་ཡང་རང་དགའི་རྣམ་ངེས་ལས་ཀྱང་ཀུན་ལས་བསྡུས་པའི་དོན་ངེས་པས་རྨོངས་པ་ལྡོག་པ་ན་སྨོད་པ་དེ་སྤང་བར་ནུས་སོ། ། དེས་ན་དེའི་གཞུང་འཆད་པའི་འབད་པ་ལྷག་པ་ནི་དོན་མེད་དོ་སྙམ་ན། འཇིག་རྟེན་བློ་གྲོས་བླུན་པོ་འདིས་ནི་དེའི་ཚིག་བརླིང་པ་ མི་བཤད་ན། གསལ་བར་མི་ཤེས་པས་ དེའི་ལུགས་ནི་གསལ་བར་བྱ་ ཞེས་འབྲེལ་ཏེ། འདིས་ནི་དོན་གསུམ་པ་བརྗོད་དོ། ། གལ་ཏེ་མི་བདེན་པའི་ཉེས་པས་སྨོད་ན་སྡུག་བསྔལ་གྱི་རྒྱུར་འགྱུར་བ་བདེན་ཡང༌། འདིར་ནི་མི་བདེན་པར་མ་གྲུབ་པས་སྨོད་པ་ཡང་སྡུག་བསྔལ་གི་རྒྱུར་མ་གྲུབ་བོ་སྙམ་ན། རྐང་པ་དང་པོ་བརྗོད་དོ། ། གསུམ་པའི་དོན་ཏོ། ། ཚིག་གི་དོན་ནི་སླའོ། ། གང་དག་ཕྱེད་སྔ་མས་ནི་ཟློས་པ་སྤངས་ལ། ཕྱི་མས་ནི་རང་རྒྱུད་སྤངས་སོ་ཞེས་འཆད་པ་དེ་ནི་མི་འཐད་དེ། བསྡུ་བ་མེད་པས་རྗོད་བྱེད་མ་ཡིན་པ་དང༌། རང་རྒྱུད་སྤངས་པ་ཉིད་ཀྱིས་ཟློས་པ་སྤངས་པའི་ཕྱིར་ཏེ། སྦ་བ་དང་བཤད་པ་ནི་ཟློས་པར་དོགས་པ་མེད་པས་སོ། ། ཡང་ཞི་བ་བཟང་པོ་ན་རེ། ཡང་དག་པའི་ཤེས་པ་བརྗོད་བྱར་བྱས་པའི་དོགས་པ་དེ་རྟོག་པ་ཡིན་པར་བརྗོད་པས་ནི་ཀུན་ལས་བཏུས་པ་ལ་དགོས་པ་དེ་ཡོད་པར་གྲུབ་པའི་ཕྱིར་ན། ཕན་པ་དང་ཞེས་བྱ་བ་ལ་སོགས་པས་ནི་ཀུན་ལས་བཏུས་པའི་དགོས་པ་བསྟན་ཏོ། ། འོ་ན་རྣམ་ངེས་དོན་མྱེད་དེ་དགོས་པ་དེ་ནི་ཀུན་ལས་བཏུས་ཁོ་ནར་གྲུབ་པའི་ཕྱིར་རོ་ཞེས་དོགས་པ་ལ། རྣམ་ངེས་ཀྱང་དགོས་པ་དེ་དང་འབྲེལ་བར་སྟོན་པ་ནི། ཚིགས་སུ་བཅད་པ་དང་པོའོ། ། ཀུན་ལས་བཏུས་ལ་རྨོངས་པ་དག་ལ། རྣམ་ངེས་ཀྱིས་དེ་གསལ་བར་བྱས་པའི་སྒོ་ནས་དགོས་པ་དེ་ཉིད་བསྒྲུབ་པར་བརྗོད་པ་ཡིན་ནོ་ཞེས་ཟེར་རོ།

། དེ་ཡང་མི་བདེན་ཏེ། ཡི་གེའི་དོན་མ་ཡིན་པ་དང༌། དེ་ལྟ་བུའི་ལོག་པར་རྟོག་པ་ཡང་རྣམ་འགྲེལ་དུ་བྱེད་པའི་རྒྱུ་མཚན་གྱིས་སྤང་བར་ནུས་པས་རྣམ་པ་གཞན་དུ་བཤད་པ་དོན་མེད་པའི་ཕྱིར་རོ། ། བདག་ཅག་ནི་འདི་ལྟར་འཆད་དོ། ། འདིའི་འབྲས་བུའི་དོན་ནི་སློབ་དཔོན་ལ་སྡང་བ་དོར་བ་དང་གུས་པ་བསྐྱེད་པའོ། ། བསྡུས་པའི་དོན་ཡང་སྙིང་རྗེ་རྩོམ་པའི་རྒྱུར་བསྟན་པའོ། ། དེ་ཡང་གསུམ་སྟེ། སྙིང་རྗེའི་དམིགས་པ་དང་རྣམ་པ་དང༌། བྱེད་པའོ། ། དང་པོ་ནི་སྡུག་བསྔལ་གྱི་རྒྱུ་ལ་གནས་པ་ཡིན་ལ་དེ་ཡང་སློབ་དཔོན་ལ་སྨོད་པ་ཡིན་ནོ། ། སྨོད་པ་ལ་ཡང་དྲུག་སྟེ། གང་ཟག་དང༌། རྒྱུ་དང༌། ཡུལ་དང༌། རྣམ་པ་དང༌། འབྲས་བུ་དང༌། དེ་དག་གི་ཤེས་བྱེད་དོ། ། དེ་ལ་འཇིག་རྟེན་བློ་གྲོས་བླུན་པོ་འདིས་ནི་སྨད་བྱས་ནས་ཞེས་བྱ་བར་འབྲེལ་བ་ནི་གང་ཟག་གོ ། དེའི་ཚིག་བརླིང་བ་གསལ་བར་མི་ཤེས་པས་སྨད་བྱས་ཞེས་བྱ་བ་ནི་རྒྱུའོ། ། ཉེར་བསྟན་འཇིག་རྟེན་རྒྱས་མཛད་དེ་ལ་སྨད་བྱས་ཞེས་བྱ་བ་ནི་ཡུལ་ལོ། ། རྨོངས་པས་ཞེས་བྱ་བས་རྣམ་པ་སྟེ། སྨོད་པའི་མཚན་ཉིད་དོ། ། ཅུང་ཟད་སྨད་བྱས་ནའང་དོན་མིན་སྐྱེ་བར་འགྱུར་བ་ཡིན་པས་ཞེས་བྱ་བས་འབྲས་བུའོ། ། དེ་མཐའ་དག་གི་ཤེས་བྱེད་ནི་རྐང་པ་དང་པོའོ། ། སྙིང་རྗེའི་རྣམ་པ་ནི་བརྩེ་བས་ཞེས་བྱ་བ་སྟེ། མི་བཟོད་པའི་རྣམ་པས་ཉེ་བར་མཚོན་ནས་ཐ་སྙད་བྱས་པ་ནི་རྣམ་པ་ཉིད་སྟོན་པ་ལྷུར་བྱེད་པ་ཡིན་ནོ། ། བྱེད་པ་ནི་དེའི་ལུགས་ནི་གསལ་བར་བྱ་ཞེས་བྱ་བ་སྟེ། སྡུག་བསྔལ་སེལ་བའི་ཐབས་འཇུག་པ་ནི་དེའི་བྱ་བར་བསྟན་ཏོ། ། ཚིག་གི་དོན་ནི་དོགས་པ་བརྒྱད་བཀོད་པ་སྔོན་དུ་བཏང་ནས་སྤྱིའི་དོན་དེ་ཉིད་བརྗོད་པའོ། ། བརྒྱད་ནི་ཡུལ་མེད་པ་དང༌། ནུས་པ་མེད་པ་དང༌། མི་བཟོད་པ་མེད་པ་དང༌། མི་རིགས་པ་མེད་པ་དང༌། གནོད་པ་མེད་པ་དང༌། ངེས་བྱེད་མེད་པ་དང༌། སྐབས་ཀྱི་འདོད་པར་བྱ་བ་ཉིད་མེད་པ་དང༌། རྗེས་སུ་མཐུན་པའི་སྒྲུབ་བྱེད་མེད་པར་དོགས་པའོ།

། དེ་ཡང་འདི་ལྟར་སྦྱར་ཏེ། རང་དགའི་ཚུལ་དོར་ནས་འབད་པ་ལྷག་པ་ལ་བརྟེན་པའི་འབྲས་བུ་ནི་སློབ་དཔོན་ལ་སྨོད་པ་དོར་བ་ཡིན་ནོ་ཞེས་བརྗོད་པ་སློབ་དཔོན་ལ་སྨོད་པ་ལོག་པ་དེ་ཉིད་འབྲས་བུ་ཇི་ལྟར་འཐད་སློབ་དཔོན་ལ་སྨོད་པ་ནི་སུ་ཡང་མེད་པས་དོན་མཻད་པ་ཁོ་ནའོ་ཞེས་དོགས་ན། འཇིག་རྟེན་བློ་གྲོས་བླུན་པོ་འདིས་ནི་ཞེས་སྨོས་ཏེ། བློན་པོ་དག་སྨོད་པ་ནི་མཐོང་བ་ཁོ་ནའོ་ཞེས་བྱ་བའི་དོན་ཏོ། ། འོ་ན་ནི་ཤར་དུ་ཕྱིན་པར་འདོད་པ་ནུབ་ཏུ་གོམ་པ་འདོར་བས་སྒྲུབ་པར་མི་ནུས་པ་བཞིན་དུ་དེའི་གཞུང་བཤད་པས་ཀྱང་སྨོད་པ་བཟློག་པར་མི་ནུས་ཏེ། སྐྱོན་དག་པར་བྱ་བ་དང༌། ཡོན་ཏན་བརྗོད་པ་དང༌། ནོར་བྱིན་པ་ལ་སོགས་པས་མཐུན་པར་རྗེས་སུ་བསྒྲུབས་པས་ནུས་པའི་ཕྱིར་རོ་ཞེ་ན། དེ་ཚིག་བརླིང་བ་གསལ་བར་མི་ཤེས་པས་ཞེས་སྨོས་ཏེ། དེའི་གཞུང་མ་རྟོགས་པས་བྱས་པའི་སྨོད་པ་ནི་རྒྱུ་ལ་མི་གནོད་པར་གཞན་གྱིས་སྤོང་བར་མི་ནུས་ཀྱི་འོན་ཀྱང་དེའི་གཞུང་བཤད་པ་ཁོ་ནས་སྤང་བར་ནུས་སོ་ཞེས་འཐད་པ་བརྗོད་པའོ། ། གལ་ཏེ་སློབ་དཔོན་ལ་སྨོད་པ་ཡོད་ཅིང་དེའི་གཞུང་བཤད་པས་བཟློག་པར་ནུས་མོད། དེ་ལ་སྨོད་པ་ལ་མི་བཟོད་པའི་རྒྱུ་ལྷག་པ་ཅི་ཞིག་ཡིན་ཞེས་སེར་སྐྱ་ལ་སོགས་པ་དང་འཇིག་རྟེན་པ་ཐ་མལ་པ་ལ་སྨོད་པ་ལ་མི་བཟོད་པར་འདི་བཟློག་པ་ལ་འབད་སྙམ་ན། ཉེར་བསྟན་འཇིག་རྟེན་རྒྱས་མཛད་དེ་ལ་ཞེས་གསུངས་ཏེ། སྦྱིན་པ་ལ་སོགས་བསྡུས་ཏེ། རྣམ་པར་གྲོལ་བའི་ས་བོན་རྟས་པས་རྒྱས་པར་མཛད་པ་ནི་བདག་ཉིད་ཆེན་པོ་ཡིན་ཏེ། གཞན་གྱི་དོན་ལྷུར་ལེན་པའི་ཕྱིར་རོ། ། དེས་ན་དེ་ཉིད་ལས་ཕྱོགས་སུ་ལྷུང་བར་རིགས་པས་དེ་ལ་སྨོད་པ་ཉིད་མི་བཟོད་པའི་ཡུལ་ཡིན་ནོ། ། དེ་ལྟ་ན་ཡང་དེ་རང་ཉིད་ལ་སྐྱོན་ཡོད་པས་སྨོད་པ་ནི་རིགས་པ་ཡིན་ནོ། ། དེས་ན་མི་བཟོད་པའི་ཡུལ་ཡིན་ཡང་བཟློག་པར་མི་རིགས་ཏེ། རིགས་པ་བཟློག་པ་ནི་མི་རིགས་པ་ཁོ་ནའོ་ཞེ་ན། རྨོངས་པས་ཞེས་གསུངས་ཏེ།

སློབ་དཔོན་སྐྱོན་མེད་པ་ལ་དེ་དང་ལྡན་པས་སེམས་པ་དང་བརྗོད་པ་དང༌། དེ་དང་མཐུན་པའི་ལུས་ཀྱི་ཐ་སྙད་བྱེད་པ་ནི་དེའི་རང་བཞིན་དང༌། དེས་སྐྱེད་པས་རྨོངས་པས་ཞེས་བརྗོད་དོ། ། དེ་ཚིག་བརླིང་བ་གསལ་བར་མི་ཤེས་པ་ནི་བསྟན་བཅོས་ཀྱི་དོན་ལ་རྨོངས་པ་ཡིན་ལ། འདི་ནི་གང་ཟག་གི་ཆེ་བ་ལ་རྨོངས་པ་ཡིན་པས་རིམ་པ་བཞིན་རྒྱུ་དང་རང་བཞིན་ནོ། ། འོ་ན་མི་རིགས་པ་བདེན་ཡང་དེས་གཞན་ལ་གནོད་པ་མེད་པས་ན་བརྩེ་བ་ཅན་གཞན་སྡུག་བསྔལ་དང་བྲལ་བའི་དོན་དུ་གཉེར་བས་དེ་བཟློག་པར་བྱ་བ་མ་ཡིན་ནོ་ཞེས་དོགས་ན། ཅུང་ཟད་སྨད་བྱས་ན་ཡང་དོན་མིན་སྐྱེ་བར་འགྱུར་བ་ཡིན་པས་ཞེས་གསུངས་སོ། ། དོན་ལྔ་པོ་རེ་རེ་ལ་ཡང་དེ་ཁོ་ན་ལྟར་ཡིན་གྱི་གཞན་དུ་མ་ཡིན་ནོ་ཞེས་བྱ་བའི་འཐད་པ་ཅི་ཡོད་སྙམ་ན། ལན་རྐང་པ་དང་པོའོ། ། འདིས་ནི་ཤེས་བྱེད་མེད་པའི་དོགས་པ་སྤངས་སོ། ། དེ་ལྟར་དོགས་པ་དྲུག་སྤངས་པས། སྙིང་རྗེའི་ཡུལ་བསྟན་ནས་གཞན་དག་གལ་ཏེ་སློབ་དཔོན་ལ་སྨོད་པ་སྤངས་པ་འདིའི་འབྲས་བུ་ཇི་ལྟར་ཡིན་ཞེས་བརྒལ་བ་དང༌། ལན་སློབ་དཔོན་ཆོས་མཆོག་གི་བཤད་པ་བཀོད་པ་བཞིན་བལྟའོ། ། འོ་ན་དེའི་གཞུང་མ་རྟོགས་པར་བྱས་པའི་རྨོངས་པ་དེའི་གཞུང་རྟོགས་པས་བཟློག་པའི་ཕྱིར། ཚིག་དོན་སོ་སོར་ཕྱེ་བ་དང་སྦྱར་ནས་དེའི་གཞུང་མ་བཤད་པར། དེའི་གཞུང་མི་ཤེས་པ་དེ་མ་ཤེས་ན་རྨོངས་པ་བཟློག་པར་མི་ནུས་སོ་ཞེས་དོགས་ན། དེའི་ལུགས་ནི་གསལ་བར་བྱ་ཞེས་གསུངས་ཏེ། གཞུང་རིམ་པར་མ་བཤད་ཀྱང་རིགས་པས་འཐད་པའི་དོན་དེའི་ཡིན་པར་བཞག་པས། དེ་བཟློག་པར་ནུས་སོ། ། དེ་ལྟར་གང་ཟག་དང༌། རྒྱུ་དང༌། འབྲས་བུ་དང༌། རྣམ་པ་བཞིས་ནི་སྡང་བ་དོར་བའི་ཡན་ལག་དང༌། ཡུལ་དང༌། ཤེས་བྱེད་གཉིས་ཀྱིས་ནི་རང་དང་གཞན་གྱི་དོན་གྲུབ་པས་གུས་པའི་ཡན་ལག་དང༌། རྣམ་པ་དང་བྱེད་པས་ནི་དོགས་པ་ཙམ་སྤོང་བའི་ཡན་ལག་ཏུ་འགྱུར་རོ། ། དེ་ལྟར་ཁྱད་པར་དང་བཅས་པའི་དགོས་པ་བརྗོད་ནས་ཁྱད་པར་དང་བྲལ་བའི་དགོས་པ་སྟོན་པ་ནི།

ཕན་པ་དང་ ཞེས་བྱ་བའོ། ། འདིར་ཡང་དགོས་པ་དང༌། སྤྱིའི་དོན་དང༌། ཚིག་ གི་དོན་གསུམ་ལས། དང་པོ་ནི་ཁ་ཅིག་ན་རེ། ངེས་པས་འཇུག་པའི་དོན་དུའོ། ། སྒྲ་ཙམ་ངེས་པའི་རྒྱུ་མ་ཡིན་པ་ཡང་མ་ཡིན་ཏེ། ལུང་ནི་རྗེས་དཔག་དང་འདྲ་བར་ལྐོག་ཏུ་གྱུར་པའི་དོན་ངེས་པའི་རྒྱུ་ཡིན་པའི་ཕྱིར་རོ་ཞེས་ཟེར་ཏེ། དེ་ལྟར་ཡང་བསྟན་བཅོས་དག་ནི་ཐམས་ཅད་དམ། ། ཡང་ན་ལས་ནི་གང་ཞིག་ལ། ། ཇི་སྲིད་དགོས་པ་མ་བརྗོད་པ།།དེ་སྲིད་དེ་ནི་སུ་ཡིས་འཛིན། ། ཅེས་བཤད་པ་ཡིན་ནོ། ། དེ་ནི་མི་རིགས་ཏེ། རྟོག་པ་དང་མི་ལྡན་པའི་འཇུག་པ་ནི་དགོས་པ་ལ་མི་ལྟོས་པས། དེའི་དབང་དུ་བྱེད་པ་མི་འཐད་པ་དང༌། སྐྱེས་བུ་ཙམ་གྱི་ཚིག་ལ་འཁྲུལ་བ་མཐོང་བ་དང༌། ཁྱད་པར་རྟོགས་པ་དཀའ་བ་དང༌། སྐྱེས་བུ་མ་བྱས་པ་ལ་ཚད་མས་གནོད་པ་དང༌། ཡོད་ཀྱང་དོན་ཕྱིན་ཅི་མ་ལོག་པར་མ་ངེས་པ་སྡེ། སུན་འབྱིན་པ་ལྔའོ། ། སློབ་དཔོན་ཆོས་མཆོག་གི་ཞལ་སྔ་ནས་རྟོག་པ་དང་ལྡན་པ་ཐེ་ཚོམ་སྐྱེད་པས་འཇུག་པ་ནི་ངག་དང་པོའི་དགོས་པ་ཡིན་ནོ། ། སྒྲུབ་བྱེད་དང་གནོད་པ་མེད་པའི་དོན་ལ་ཐེ་ཚོམ་དང་པོ་ནས་གནས་ཀྱང་ཁྱད་པར་ཅན་འཇུག་པའི་ཡན་ལག་ཏུ་འགྱུར་བའི་ཐེ་ཚོམ་ནི་ངག་གི་འབྲས་བུ་ཡིན་ལ། དེ་ཡང་དོན་དུ་འགྱུར་བ་ལ་ཐེ་ཚོམ་ཟ་བའོ། ། འདི་ལྟར་བསྟན་བཅོས་བྱེད་པའི་བསྟན་བཅོས་ཀྱི་དང་པོར་བརྗོད་པར་བྱ་བ་ལ་སོགས་པ་མེད་བཞི་ན་དུ་ལོག་པར་སྟོན་པའི་རྒྱུ་མཚན་ནི་མཐོང་བ་མེད་ལ། དེ་ལྟར་སྔར་འཇུག་པ་ཡང་མཐོང་བ་མེད་དེ། དེས་ན་དེ་ལས་དོན་ཡོད་པ་ལ་ཤས་ཆེར་རྣམ་པར་རྟོག་པའི་ཐེ་ཚོམ་བྱ་བར་རིགས་སོ་ཞེས་གསུང་ངོ༌། ། འདི་ཡང་མི་རིགས་ཏེ། དོན་དུ་འགྱུར་བར་ཐེ་ཚོམ་ཟ་བ་ཞེས་བྱ་བ་དེ་ཉིད་རེ་ཞིག་གང་ལ་འདོད། ཅི་ཡོད་པ་ལ་ཤས་ཆེར་རྟོག་པའམ། ཁྱད་པར་དང་འབྲེལ་བའམ། གཉི་གའི་རང་བཞིན་ཅན་ཡིན། དང་པོ་ནི་མ་ཡིན་ཏེ། ལོག་པར་སྟོན་པའི་རྒྱུ་མ་མཐོང་བ་དང༌། དེ་ལྟར་སྟོན་པའི་འཇུག་པ་མཐོང་བ་མེད་པས། དགོས་འབྲེལ་གྱི་ངག་ལ་ཐེ་ཚོམ་བྱ་བར་རིགས་ན།

འོ་ན་རིགས་པ་དེ་གཉིས་ཐེ་ཚོམ་གྱི་རྒྱུ་ཡིན་གྱི་ངག་ནི་མ་ཡིན་ནོ། ། དེས་ན་ངག་མེད་ཀྱང་བསྟན་བཅོས་ཀྱི་རྩོམ་པ་ཉིད་ལས་ཡོད་པ་ལ་ཤས་ཆེར་རྟོག་པའི་བློར་འགྱུར་ཏེ། དགོས་པ་མེད་པར་བསྟན་བཅོས་རྩོམ་པའི་རྒྱུ་མཚན་མ་མཐོང་བ་དང༌། འཇུག་པ་ཡང་མ་མཐོང་བ་ནི་དེ་ལ་ཡང་ཡོད་པས་གང་དུ་རིགས་པས་དེ་གཉིས་སྲིད་པ་དེར་ཐེ་ཚོམ་དེར་འགྱུར་རོ། ། རིགས་པ་དེ་དག་ནི་དགོས་འབྲེལ་གྱི་ངག་མེད་ཀྱང་ཡུལ་གཞན་ལ་བརྟེན་ནས་འགྱུར་རོ། ། དེས་ན་ངག་འདི་དོན་མེད་དོ། ། གང་དུ་མཆོད་བརྗོད་ཡོད་པ་དེར་ནི་དེ་ལས་ཀྱང་རིགས་པ་དེ་དག་ཁོ་ནའི་རྗེས་སུ་འབྲངས་ཏེ། ཐེ་ཚོམ་དུ་འགྱུར་བས་ན་དོན་མེད་པ་ཁོ་ནའོ། ། གཉིས་པ་ལ་ཡང་དགོས་འབྲེལ་གྱི་ངག་འཇུག་པ་པོ་ལ་མི་དགོས་པ་དང༌། མི་ནུས་པ་དང༌། དོན་དུ་གཉེར་བ་ཉིད་སྐྱེད་པར་མི་ནུས་པ་དང༌། ཚིག་གཅིག་ཁོ་ནས་ནུས་པར་ཐལ་བ་སྟེ་བཞིའོ། ། དང་པོ་ནི་གལ་ཏེ་ཁྱད་པར་དེ་རང་ཉིད་དོན་དུ་གཉེར་བ་ཡིན་ན། བློ་ལ་གནས་པ་དང༌། ངེས་པར་བྱེད་པ་མེད་པས་གྲུབ་ཟིན་པས་དེ་སྐྱེད་ཅི་དགོས། འོན་ཏེ་ཁྱད་པར་དེ་དོན་དུ་མི་གཉེར་ན་ཡང་ཐེ་ཚོམ་གྱིས་འཇུག་པར་མི་ནུས་ཏེ། མི་འདོད་པའི་དོན་གཞན་ལ་ཐེ་ཚོམ་སྐྱེས་པ་བཞིན་ནོ། ། དོན་དུ་གཉེར་བའི་ཡུལ་མ་ཡིན་པ་ལ་ནི་ངེས་པ་སྐྱེས་ཀྱང་མི་འཇུག་ན། ཐེ་ཚོམ་ཙམ་གྱིས་ཅི་སྨོས། གསུམ་པ་ནི་དགོས་འབྲེལ་གྱི་ངག་མེད་པར་རང་ཉིད་དོན་དུ་མི་གཉེར་ཡང་ཡོད་ན་དེ་ལས་དོན་དུ་གཉེར་བ་སྐྱེ་བས་ཐེ་ཚོམ་གྱིས་འཇུག་གོ་ཞེ་ན། དེ་ཡང་མི་ནུས་ཏེ། འདིར་ཡང་སྤྱིའི་ཆ་ཕན་པ་དང༌། མི་ཕན་པ་ཙམ་ནི་འཁོར་བ་པ་མཐའ་དག་གིས་དོན་དུ་གཉེར་བྱ་ཡིན་པ་དང༌། དོན་དུ་གཉེར་བའི་ཡུལ་ཉིད་ཀྱིས་བློ་ལ་གནས་པས་ཐེ་ཚོམ་ཡང་གྲུབ་ཟིན་པས་ན་ཁྱད་པར་ལ་དོན་དུ་གཉེར་བ་སྐྱེད་པར་ཁས་བླང་བའི་སྐབས་ཡིན་ནོ། ། དེ་ཡང་མི་འཐད་དེ། ཁྱད་པར་གྱི་དགོས་པ་བརྗོད་པ་མེད་པ་དང༌། སྤྱི་ཙམ་བརྗོད་པས་ཀྱང་ཁྱད་པར་ལ་དོན་དུ་གཉེར་བ་སྐྱེད་པར་མི་ནུས་སོ།

། གལ་ཏེ་ནུས་ན་སྔར་ཉིད་སྤྱིའི་བློ་ལ་ཡོད་པ་ལས་ཀྱང་ཁྱད་པར་ལ་ཐེ་ཚོམ་སྐྱེ་བར་འགྱུར་ཏེ། བརྗོད་པས་ནི་རྟོགས་པ་ཙམ་སྒྲུབ་ལ་རྟོགས་པ་དེ་ནི་སྔར་ཡང་ཡོད་པས་སྤྱི་བརྗོད་པས་ཅི་བྱ། བཞི་པ་ནི་འདིས་ཁྱད་པར་ལ་དོན་དུ་གཉེར་བ་སྐྱེད་པས་ཐེ་ཚོམ་གྱི་འཇུག་པར་བྱེད་ན། བཞི་བཀོད་པ་དོན་མེད་དེ། དགོས་པ་ཙམ་བརྗོད་པས་དེ་དང་འབྲེལ་བ་བརྗོད་བྱ་དང་དགོས་པའི་དགོས་པ་ལ་སོགས་པ་ལ་དཔྱོད་པས་སྐྱེ་བས་ཐེ་ཚོམ་འགྲུབ་པའི་ཕྱིར་རོ། ། གལ་ཏེ་གཉི་གའི་ཁྱད་པར་འཇུག་པའི་ཡན་ལག་ཡིན་ཏེ། ཁྱད་པར་ཅན་གྱི་དགོས་པ་ལ་སོགས་པ་ཡོད་པར་ཤས་ཆེར་རྟོག་པའོ། ། སྤྱིར་ཡོད་པར་ཤས་ཆེར་རྟོག་པའམ། ཁྱད་པར་ཡོད་པ་ཤས་ཆེར་མི་རྟོག་པ་ནི། འཇུག་པའི་རྒྱུ་མ་ཡིན་ནོ་སྙམ་ན། འདི་ལ་ཉེས་པ་གསུམ་སྟེ། མ་འབྲེལ་བ་བརྗོད་པར་ཐལ་བ་དང༌། མི་ནུས་པ་དང༌། མི་དགོས་པའོ། ། འདི་ལྟར་འདིར་རྣམ་པར་རྟོག་པ་གཉིས་ཏེ།

 ཁྱད་པར་འབའ་ཞིག་ལས་སྤྱི་དོན་དུ་མི་གཉེར་བ་ལ་འདི་འཇུག་པའི་ཡན་ལག་ཡིན་ནམ། འོན་ཏེ་སྤྱི་ཡང་དོན་དུ་གཉེར་བ་ལ། དང་པོ་ལྟར་ན་མ་འབྲེལ་བ་བརྗོད་པར་ཐལ་ཏེ། དོན་དུ་གཉེར་བའི་ཡུལ་ཁྱད་པར་ཅན་ནི་ངག་འདིས་མ་བརྗོད་པ་ལ་མི་འདོད་པའི་ཡུལ་སྤྱི་ནི་བརྗོད་པས་སོ། ། གཞན་ཡང་འདིར་ཁྱད་པར་གྱི་དགོས་པ་བརྗོད་པ་ཡོད་ཀྱང་དེས་དེ་ཡོད་པ་ལ་ཤས་ཆེར་རྟོག་པ་སྐྱེད་པར་མི་ནུས་ཏེ། ཇི་ལྟར་བརྩེ་བ་ལ་སོགས་པ་ལོག་པར་སྟོན་པའི་རྒྱུ་མ་མཐོང་བ་ལྟར་བརྩེ་བ་ལ་སོགས་པ་ཡང་དག་པར་སྟོན་པའི་རྒྱུ་ཡང་མ་མཐོང་བའི་ཕྱིར་དང༌། ལོག་པར་བརྗོད་པ་ལ་འཇུག་པ་མ་མཐོང་བ་ཡང་མ་གྲུབ་པས་ཏེ། བསྟན་བཅོས་བྱེད་པ་ཕལ་ཆེར་དོན་ལོག་པར་སྟོན་པར་སྣང་བའི་ཕྱིར་ཏེ། དོན་གཅིག་ལ་བསྟན་བཅོས་བྱེད་པ་དུ་མ་འགལ་བའི་རང་བཞིན་ཁས་ལེན་པའི་ཕྱིར་རོ། ། དེས་ན་རྒྱུ་མཚན་དེ་གཉིས་ཀྱིས་ཡོད་པ་ལ་ཤས་ཆེར་རྟོག་པ་སྐྱེད་ན་བཟློག་པ་གཉིས་ཀྱིས་མེད་པ་ལ་ཤས་ཆེར་རྟོག་པ་ཡང་ཅི་སྟེ་མི་སྐྱེད། འོན་ཏེ་སྤྱི་ཡང་དོན་དུ་གཉེར་ན། འོ་ན་གཉིས་ཀའི་རང་བཞིན་ཅན་གྱི་ཐེ་ཚོམ་དོན་མེད་དེ། རྒྱུ་མཚན་གཞན་ལས་སྤྱི་ཡོད་པར་རྟོག་པ་ཉིད་ཀྱིས་འཇུག་པ་གྲུབ་པའི་ཕྱིར་ཏེ། དེ་ལྟ་མ་ཡིན་ན༑ ཁྱད་པར་ཡོད་པར་ཤས་ཆེར་རྟོག་པས་ཀྱང་ཇི་ལྟར་འགྲུབ། དོན་དུ་གཉེར་བར་འགྱུར་བར་འདྲ་བ་ལ་སྤྱི་ཡོད་པ་ལ་ཤས་ཆེ་བས་ནི་མི་འཇུག་ལ། ཁྱད་པར་ཡོད་པ་ལ་ཤས་ཆེ་བས་འཇུག་གོ་ཞེས་བྱ་བ་མི་རིགས་སོ། ། དེ་ལྟར་རྣམ་པར་རྟོག་པ་དང་པོ་ལ་རྒྱུ་མཚན་གཞན་གྱི་གྲུབ་པ་དང༌། གཉིས་པ་ལ་བཞི་དང༌། གསུམ་པ་ལ་གསུམ་སྟེ། བརྒྱད་ཀྱིས་མི་འཐད་དོ། ། ངེས་པ་དང་ཐེ་ཚོམ་གྱིས་འགྱུར་བ་སྨྲ་བ་གཉིས་ཀ་ལ་ཐུན་མོང་དུ་ཉེས་པ་དྲུག་སྟེ། ཅི་ངག་དང་པོ་བསྟན་བཅོས་སུ་རྟོགས་སམ། འོན་ཏེ་མ་ཡིན། དང་པོ་ལྟར་ན་ཞུགས་ཟིན་པ་ལ་འཇུག་པའི་ཡན་ལག་ཏུ་མི་དགོས་སོ། ། གཉིས་པ་ལྟར་ན་ཡང་གེགས་སུ་ཐལ་ཏེ། དེ་མེད་ན་དེའི་གནས་སུ་བསྟན་བཅོས་ཉིད་ལ་འཇུག་པའི་ཕྱིར་རོ།

། འདི་སྙམ་དུ་བསྟན་བཅོས་ལྟ་བ་ཙམ་ནི། དེ་ལ་ཞུགས་པ་མ་ཡིན་ཏེ། ཡིན་ན་ཉེས་པ་དེ་གཉིས་སུ་ཐལ་བའི་ཕྱིར་རོ། ། འོན་ཀྱང་ཐོས་པ་ལ་སོགས་པས་རྗེས་སུ་སྦྱོར་བའི་གོ་གོན་པའོ། ། དེས་ན་སྐྱོན་དེ་གཉིས་མེད་དོ་སྙམ་ན། འོ་ན་བསྟན་བཅོས་ཀྱི་དོན་དང་པོར་མཐོང་བ་ཉིད་གོ་བགོས་པའི་མཚན་ཉིད་ཅན་འཇུག་པའི་རྒྱུ་ཡིན་པས་ན་དགོས་འབྲེལ་གྱི་ངག་དོན་མེད་དོ། ། གཞན་ཡང་དགོས་འབྲེལ་གྱི་ངག་ལ་འཇུག་པའི་ཡན་ལག་གཞན་དགོས་སམ་མི་དགོས། དང་པོ་ལྟར་ན་ཐུག་པ་མེད་དོ། ། གཉིས་པ་ལྟར་ན་ངག་དང་པོ་ཡང་མི་དགོས་སོ། ། གཞན་ཡང་འདི་ཐ་སྙད་པ་ཡིན་ནམ། དོན་དམ་པ་ཡིན། དང་པོ་ལྟར་ན་མི་འཐད་དེ། ཐ་སྙད་ན་འཇིག་རྟེན་ན་ཇི་ལྟར་མཐོང་བའི་རྗེས་སུ་འབྲང་བ་ཡིན་ན། དགོས་འབྲེལ་གྱི་ངག་ཡོད་ན་དེ་ལས་འཇུག་གི །མ་བསྟན་ན་མི་འཇུག་པ་ནི་མ་མཐོང་ངོ༌། ། དེས་ན་མེ་མྱུ་གུའི་རྒྱུར་བསྟན་པ་རྒྱུ་མཚན་མེད་པ་ལྟར་འདི་ཡང་ཡིན་ནོ། ། དོན་དམ་པར་ཡང་མ་ཡིན་ཏེ་དོན་དམ་པར་འཇུག་པ་དང་ལྡོག་པ་མ་གྲུབ་པས་དེའི་རྒྱུར་མི་སྲིད་པའི་ཕྱིར་རོ། ། དེས་ན་ངག་འཇུག་པའི་རྒྱུ་ནི་ཐ་སྙད་དུའམ། དོན་དམ་པར་ཡང་འཇུག་པ་རྒྱུ་མ་ཡིན་ནོ། ། ཡང་སློབ་དཔོན་ཞི་བ་འཚོའི་རྗེས་འབྲང་དང་བཅས་པ་དག་ནི། འདི་ནི་བརྩམ་པར་བྱ་བ་མ་ཡིན་ཏེ། དགོས་པ་ལ་སོགས་པ་དང་མི་ལྡན་པའི་ཕྱིར་བྱ་རོག་གི་སོ་བརྟག་པའི་བསྟན་བཅོས་བཞིན་ནོ་ཞེས་ཁྱབ་བྱེད་མི་དམྱིགས་པ་ལྟར་འཆོས་པས་བསྟན་བཅོས་རྩོམ་པའི་སྐབས་འགོག་པ་ལ། མ་གྲུབ་པ་བརྗོད་པས་དེ་སྤང་བའི་དོན་དུ་འདི་བཀོད་དོ་ཞེས་བརྗོད་དོ། ། དེ་ཡང་དཔྱད་པར་བྱ་སྟེ། དེ་ལྟར་མ་གྲུབ་པ་བརྗོད་པས་འདི་ལ་འཇུག་པར་བྱའམ། འོན་ཏེ་གཞན་གྱི་ལོག་རྟོག་བཀག་པ་ཙམ་འབྲས་བུ་ཡིན་ནམ། དེ་སྟེ་དེ་ལྟར་བརྗོད་པས་བསྟན་བཅོས་ལ་ཞུགས་པའི་མཛེས་པའི་ཡན་ལག་ཏུ་འགྱུར་ཞེས་རྣམ་པར་རྟོག་པ་གསུམ་མོ། ། དང་པོ་ནི་མ་ཡིན་ཏེ། དེ་བཀག་ནས་ངེས་པ་དང༌། ཐེ་ཚོམ་སྐྱེད་པས་འཇུག་པ་ནི་སྔར་བཀག་པ་དང༌།

རྣམ་པ་གཞན་ཡང་འཇུག་པའི་ཡན་ལག་ཏུ་མི་སྲྀད་པའི་ཕྱིར་རོ། ། གཉིས་པ་ཡང་མ་ཡིན་ཏེ། དགག་པ་མི་ནུས་པ་དང༌། གང་རུང་བཀག་པ་འབྲས་བུར་མི་འཐད་པ་དང༌། བསྟན་ཆོས་ཀྱི་དོན་དང་འབྲེལ་པ་བཀག་པ་འབྲས་བུར་མྱི་འཐད་པ་དང༌། རྩོམ་པ་དང་འབྲེལ་པ་བཀག་པ་འབྲས་བུར་མི་འཐད་པ་དང༌། ཐུག་པ་མེད་པར་ཐལ་བ་སྟེ། ཉེས་པ་ལྔའོ། ། དང་པོ་ནི་རིགས་པ་མེད་པར་ཚིག་ཙམ་ལས་རྟོགས་པ་དང་ལྡན་པའི་ལོག་རྟོག་ལྡོག་ན་ཧ་ཅང་ཐལ་བའོ། ། གཉིས་པ་ནི་ཤ་པ་ཤིང་མ་ཡིན་པ་དང༌། རྫ་མ་ས་མ་ཡིན་པར་ལོག་པར་རྟོག་པ་བཀག་པ་ཡང་ངག་དང་པོའི་འབྲས་བུར་ཐལ་བའི་ཕྱིར་རོ།། གསུམ་པ་ནི་བསྟན་བཅོས་ཀྱི་ལུས་མཐའ་དག་ངག་དང་པོར་ཐལ་བའི་ཕྱིར་ཏེ། དེའི་དོན་བྱེད་པས་སོ། ། བཞི་པ་ནི་བསྟན་བཅོས་འདི་ནི་བརྩམ་པར་བྱ་བ་མ་ཡིན་ཏེ། ནོར་ཟད་པའི་རྒྱུ་ཡིན་པའི་ཕྱིར་རོ་ཞེས་བྱ་བ་ལ་སོགས་པའི་ལོག་པར་རྟོག་པ་བསལ་བ་ཡང་དེའི་དགོས་པར་ཐལ་བའི་ཕྱིར་རོ། ། ལྔ་པ་ནི་དགོས་འབྲེལ་གྱི་ཚིག་ཉིད་བྱ་བ་མ་ཡིན་ཏེ། དེ་ལ་ཡང་དགོས་པ་ལ་སོགས་པ་མེད་པའི་ཕྱིར་རོ་ཞེས་བྱ་བ་ཡང་དགག་དགོས་པས་ཐུག་པ་མེད་པར་ཐལ་བའི་ཕྱིར་རོ། ། དེས་ན་འཇུག་པ་དང་ལོག་རྟོག་བསལ་བ་ཙམ་གཉིས་ཀ་དགོས་པ་མ་ཡིན་ནོ། །འོ་ན་འདི་ཅིའི་དོན་དུ་ཡིན་ཞེ་ན། བསྟན་བཅོས་ཀྱི་སྐབས་མངོན་དུ་བྱས་ནས་བསྟན་བཅོས་བཀོད་པ་ནི་མཛེས་པར་བྱ་བའི་ཕྱིར་ཏེ། དེ་ལྟར་མ་ཡིན་ན་གློ་བུར་དུ་ཐོག་རུང་བསྟན་བཅོས་འཇུག་པ་ནི་མི་མཛེས་སོ། ། དེས་ན་སློབ་དཔོན་ཞི་བ་འཚོས་ལོག་རྟོག་བཀག་པ་འདིའི་དོན་ཡིན་པར་གསུངས་པ་ཡང་དེ་འདྲ་བའི་ལོག་རྟོག་ནི་རྟོག་པ་དང་ལྡན་པ་ལ་མི་སྲིད་ལ། སྙོན་པ་ལ་དེ་ལྟ་བུ་སྐྱེས་ཀྱང་དེ་དགག་པར་འོས་པ་མ་ཡིན་གྱི། དེ་འདྲ་བའི་ཚིག་རང་གིས་བཀོད་ནས་བསྟན་བཅོས་ལ་ནམ་ཞུགས་པ་ནི་མཛེས་པ་ཙམ་དུ་དགོས་པར་གདོན་མི་ཟ་བ་སྟེ། གཞན་དུ་ནི་དེ་ལྟར་ཁྱབ་བྱེད་མི་དམིགས་པ་སུན་དབྱུང་བ་འདི་འབྲས་བུ་ཅི་འདྲ་བ་ཞི་ཡིན།

དེས་ན་ཤིན་ཏུ་སླ་བའི་དོན་འདི་ལ་གཞན་གྱི་རྨོངས་པ་ཚབས་ཆེན་པོ་ཡོད་པས་ཤིན་ཏུ་དཀའ་བར་གྱུར་ཀྱང་དོན་ནི་འདི་ཁོ་ན་ཡིན་ནོ། ། དགོས་པའི་དོན་ཏོ། ། སྤྱི་དོན་ཀྱང་སློབ་དཔོན་ཆོས་མཆོག་ལྟར་ན་གཙོ་བོའི་དོན་གཉིས་སྟོན་ཏོ། ། དེ་ཡང་ཁྱད་པར་དང་བཅས་པ་རྣམ་པ་བཞིའོ། ། དེ་ལ་བརྗོད་བྱའི་དགོས་པ་དང༌། རྗོད་བྱེད་ཀྱི་དགོས་པ་ནི་གཙོ་བོ་ཡིན་ཏེ། ཁྱད་པར་དུ་བྱ་བ་ཉིད་དུ་རྟོགས་པའི་ཕྱིར་རོ། ། བརྗོད་བྱ་དང་འབྲེལ་བ་དག་ནི་རིམ་པ་བཞིན་དུ་དེ་གཉིས་ཀྱི་ཁྱད་པར་དུ་རྟོགས་པར་བྱ་བ་ཡིན་པས་གཙོ་བོ་མ་ཡིན་པའོ། ། དེ་ལ་ངག་གཅིག་གིས་དོན་དུ་མ་རང་དབང་དུ་མི་འཇོག་པས་ན་དང་པོ་ནི་དངོས་སུ་བསྟན་ལ། ལྷག་མ་གསུམ་ནི་ཤུགས་ཀྱིས་བསྟན་ཏོ། ། དེས་ན་སྒྲའི་བརྗོད་བྱ་ལ་ལྟོས་ཏེ། བརྗོད་བྱའི་དགོས་པ་ཁོ་ན་གཙོ་བོ་ཡིན་ལ། འདོད་པས་ཡུལ་དུ་བྱས་པའམ། རྟོགས་པས་ཡུལ་དུ་བྱས་པ་ལ་ལྟོས་ཏེ་ནི་སྒྲའི་དགོས་པ་ཡང་གཙོ་བོ་ཡིན་པས་གཉིས་སོ།། དེ་བཞི་བསྟན་པ་ཡང་དོན་དུ་འགྱུར་བའི་ཐེ་ཚོམ་སྐྱེད་པ་དང༌། དོན་དུ་མི་འགྱུར་བའི་ཐེ་ཚོམ་བཟློག་པ་ལ་བཞི་ཁོ་ན་ཉེ་བར་མཁོ་སྟེ། མང་ན་མི་དགོས་པ་དང༌། ཉུང་ན་མི་ནུས་པས་སོ། ། ཇི་ལྟར་ཞེ་ན། རེ་ཞིག་དོགས་པ་བཞི་པོ་བརྗོད་པར་བྱ་བའི་དགོས་པ་མེད་པ་ཉིད་དང༌། སྒྲུབ་པར་མི་ནུས་པ་དང༌། རྗོད་པར་བྱེད་པའི་དགོས་པ་འདོད་པར་བྱ་བ་མ་ཡིན་པ་དང༌། ཐབས་སླ་བ་གཞན་གྱིས་བསྒྲུབ་པར་བྱ་བའམ། འདི་བསྒྲུབ་པར་བྱ་བ་མ་ཡིན་པ་བཞི་ལས་གང་རུང་ཅིག་ཡོད་ཀྱང་དོན་དུ་མི་འགྱུར་བར་ཐེ་ཚོམ་ཟ་བ་ཉིད་ཡིན་པས་མི་འཇུག་ཅིང༌། གཞན་འཇུག་པ་ཡང་བཟློག་པ་ལ་མི་དགོས་ལ། དེ་བཞི་ཡང་དགོས་འབྲེལ་འདི་དག་ཁོ་ནས་ལྡོག་པའི་ཕྱིར་རོ་ཞེས་བྱ་བར་འཆད་དོ། ། འདི་ནི་མི་འཐད་དེ། གྲངས་ངེས་པ་མི་རུང་བ་དང༌། གཉིས་ཀ་གཙོ་བོར་མི་རུང་བས་སོ། ། དང་པོ་ནི་གལ་ཏེ་བརྗོད་པར་བྱ་བའི་དགོས་པ་མེད་པ་དང༌། སྒྲུབ་པར་མི་ནུས་པར་དོགས་པ་ལྡོག་པའི་ཡན་ལག་ཡིན་པ་བཞིན་དུ།

འདོད་པར་བྱ་བ་མ་ཡིན་པ་དང་བསྟན་བཅོས་འདིས་བསྒྲུབ་པར་བྱ་བ་མ་ཡིན་པར་དོགས་པ་ཡང་ལྡོག་པའི་ཡན་ལག་ཡིན་པས། དེ་བཟློག་པའི་ཕྱིར་དེའི་གཉེན་པོའི་དོན་གཉིས་བསྟན་པར་བྱ་བར་འགྱུར་ལ། རྗོད་པར་བྱེད་པའི་དགོས་པ་ལ་ཡང་མེད་པ་དང་སྒྲུབ་པར་མི་ནུས་པར་དོགས་པའི་གཉེན་པོ་གཉིས་བསྟན་དགོས་པས་དགོས་འབྲེལ་བརྒྱད་དུ་འགྱུར་རོ། ། གལ་ཏེ་བརྗོད་བྱའི་དགོས་པ་ལ་ཡོད་པར་ངེས་པ་ཉིད་ཀྱིས་འདོད་པར་བྱ་བ་མ་ཡིན་པ་ཉིད་སྤངས་ཏེ། དོན་གྲུབ་པ་ཡོད་པ་ལ་ཐེ་ཚོམ་ཟ་ཡང་འཁོར་བ་པ་དེར་མི་འདོད་པ་ནི་སུ་ཡང་མེད་པས་སོ་ཞེ་ན། འོ་ན་སྒྲུབ་པར་ནུས་པ་ཉིད་དུ་ངེས་པས་མེད་པར་དོགས་པར་དོགས་པ་ཡང་ལྡོག་སྟེ། མེད་པ་ནི་སྒྲུབ་པར་ནུས་པ་ཉིད་དུ་མི་སྲིད་དོ། ། གཞན་ཡང་བརྗོད་བྱའི་དགོས་པ་བསྟན་བཅོས་འདི་དང་མ་འབྲེལ་བར་དོགས་པ་ལྡོག་པའི་ཡན་ལག་ཇི་ལྟར་མ་ཡིན་ཏེ། འདི་དང་མ་འབྲེལ་བའི་འབྲས་བུས་ནི་འདི་ལ་མི་འཇུག་སྟེ། ཧ་ཅང་ཐལ་བའི་ཕྱིར་རོ། ། དེས་ན་འདི་ལ་མི་འཇུག་པ་ཉིད་ལྡོག་པ་ལས་གཞན་ཅི་ཡིན། དེས་ན་བརྗོ་བྱའི་དགོས་པ་ལ་དོགས་པ་བཞི་བཅད་པའི་དོན་དུ་དགོས་འབྲེལ་བཞིའོ། ། དེ་བཞིན་དུ་རྗོད་བྱེད་ཀྱི་དགོས་པ་ལ་མེད་པར་དོགས་པ་སྤང་དགོས་སོ། ། གལ་ཏེ་འདོད་པར་བྱ་བ་ཉིད་དུ་ངེས་པས་དེ་གྲུབ་བོ་ཞེ་ན་མ་ཡིན་ཏེ། འདོད་པར་བྱ་བ་ཙམ་གྱིས་ཡོད་པར་མི་འགྲུབ་སྟེ། དབུལ་པོ་ལ་ནོར་བཞིན་ནོ། ། ཡང་ན་བརྗོད་པར་བྱ་བའི་དགོས་པ་ལ་ཡང་སྒྲུབ་པར་ནུས་པ་ཉིད་ཀྱིས་ཡོད་པར་ངེས་པས་ལོགས་སུ་བསྟན་པས་ཅི་བྱ། གལ་ཏེ་དགོས་པའི་རང་གི་ངོ་བོ་བསྟན་པ་ཉིད་ཀྱི་ཤུགས་ཀྱིས་འདོད་པར་བྱ་བར་གྲུབ་ཀྱི། འདིར་འདོད་པར་བྱ་བ་ཉིད་དངོས་སུ་བསྟན་པའི་ཚིག་ནི་མེད་དོ། ། དེས་ན་འདོད་པར་བྱ་བ་ཉིད་འཕེན་པའི་ཚིག་གིས་ཡོད་པར་འགྲུབ་ཀྱི། བརྗོད་བྱའི་དགོས་པ་ལ་ནི་ཡོད་པ་ཉིད་རང་གི་སྒྲས་བསྟན་ལ་སྒྲུབ་པར་ནུས་པ་ནི་སྒྲ་གཞན་ཡིན་པས་ལོགས་སུ་བརྗོད་དོ་ཞེ་ན།

འོ་ན་འདོད་པར་བྱ་བ་ཉིད་འདིར་མི་འགྲུབ་སྟེ། ཡོད་པར་བརྗོད་པས་འདོད་པར་བྱ་བ་རྟོགས་ན་ཐམས་ཅད་དུ་དོན་དང་སྒྲའི་དགོས་པ་ཡོད་པར་བརྗོད་པས་ཁྱད་པར་གཞན་འགྲུབ་པས་ཁྱད་པར་གཞན་སྒྲུབ་པའི་ཚིག་དོན་མེད་དོ། ། དེས་ན་དགོས་འབྲེལ་བརྒྱད་དུ་འགྱུར་བའམ། ཡང་ན་གང་རུང་གཅིག་གམ། གཉིས་ཙམ་བསྟན་པར་བྱ་བས་གྲངས་ངེས་པ་མི་འཐད་དོ། ། ཇི་ལྟར་གཉིས་ཀར་གཙོ་བོར་མི་རུང་ཞེ་ན། ཅི་གཉིས་ཀ་དོན་དུ་གཉེར་བ་ལ་འདི་གཉིས་བརྗོད་དམ། གང་རུང་དོན་དུ་གཉེར་བ་ལ། དང་པོ་ནི་མ་ཡིན་ཏེ། གཉིས་ཀའི་དོན་དུ་གཉེར་བ་ལ་གཅིག་ཁོ་ནས་འགྲུབ་པའི་ཕྱིར་ཏེ། དེ་དོན་དུ་གཉེར་བས་དེ་ཁོ་ན་ལས་འཇུག་པའི་ཕྱིར་རོ། ། དེ་ལྟ་མ་ཡིན་ན་གཉིས་ཀ་དོན་དུ་གཉེར་བ་ཉིད་དུ་མི་འགྱུར་རོ། ། གང་རུང་དོན་དུ་གཉེར་བ་ཡང་མ་ཡིན་ཏེ། སྒྲའི་དགོས་པ་ལ་མ་ལྟོས་པར་བརྗོད་བྱའི་དགོས་པ་དོན་དུ་གཉེར་བར་བྱ་བ་ཡིན་ན་བསྟན་བཅོས་ལ་འཇུག་པའི་རྒྱུར་མི་འགྱུར་རོ། ། སྟན་བཅོསཀྱི་དངོས་ཀྱི་འབྲས་བུ་མ་ཡིན་པའི་ཕྱིར་དང༌། བརྒྱུད་པའི་འབྲས་བུ་ཡིན་ན་ཡང་དངོས་ཀྱི་དགོས་པ་ལ་ལྟོས་པར་ཐལ་བའི་ཕྱིར་རོ། ། གཞན་ཡང་གང་རུང་དོན་དུ་གཉེར་ན་བརྗོད་བྱའི་དགོས་པ་མེད་པར་མི་འཇུག་པར་བརྗོད་པ་ཡང་འགལ་ཏེ། སྒྲའི་དགོས་པ་འབའ་ཞིག་ལས་འཇུག་པའི་ཕྱིར་རོ། ། གཞན་ཡང་དོན་གྱི་དགོས་པ་ཞེས་བྱ་བ་ཅི་ཕྱི་རོལ་གྱི་དངོས་པོ་ཉིད་ཀྱི་དགོས་པ་ཡིན་ནམ། འོན་ཏེ་གཞན་ཡིན། དང་པོ་ལྟར་ན་དེ་ནི་བསྟན་བཅོས་ལ་འཇུག་པའི་རྒྱུ་མ་ཡིན་ཏེ། སྤང་བྱ་ལ་སོགས་པ་དང༌། ནུས་པ་མེད་པ་བརྗོད་པའི་སྒྲ་ལ་ཡང་འཇུག་པས་སོ། ། གཉིས་པ་ལྟར་ན་དེ་ཉིད་སྒྲ་ཉིད་ཀྱི་དགོས་པ་ཡིན་ལ༑ དེ་ཡང་དགོས་པའི་དགོས་པ་ཁོ་ན་ཡིན་པས་དངོས་ཀྱི་སྒྲའི་དགོས་པ་ལ་ལྟོས་པའི་ཕྱིར་ཇི་ལྟར་རེ་རེའི་དོན་དུ་གཉེར་བར་བྱ་བ་ཡིན། དེས་ན་བསྡུས་པའི་དོན་འདི་ལྟར་བརྗོད་པར་བྱ་སྟེ། འདིས་རེ་ཞིག་བསྟན་བཅོས་ཀྱི་འབྲས་བུ་གཞན་འཇུག་པའི་ཡན་ལག་མ་ཚང་བ་མེད་པ་ཞིག་བརྗོད་པ་ཡིན་ནོ།

། དེ་ཡང་ཆོས་བཞི་དང་ལྡན་པ་ཁོ་ན་ཡིན་ཏེ། འདི་ལྟ་སྟེ་དགོས་པ་ཡོད་པ་ཉིད་དང༌། སྒྲུབ་པར་ནུས་པ་དང༌། འདོད་པར་བྱ་བ་དང༌། རབ་ཏུ་བྱེད་པ་དེ་ཉིད་དང་རྗེས་སུ་འབྲེལ་བའོ། ། དེ་ལ་དགོས་པ་མེད་པ་ནི་བརྗོད་བྱ་མེད་པ་སྟེ། དགོས་པ་ནི་དེ་ཁོ་ན་དཔྱོད་པ་ལ་ལྟོས་ཏེ། དེ་ཁོ་ནའི་རང་བཞིན་རྟོགས་པ་ཡིན་ལ། དེ་ཡང་བརྗོད་བྱ་དང་ལྡན་པའི་སྒྲ་ལས་གཞན་ལ་མི་སྲིད་པས་སོ། ། འདི་ལྟར་བརྗོད་བྱ་ནི་གཉིས་ཏེ། དངོས་ཀྱི་དོན་སྒྲའི་ཡུལ་དང་ཞེན་པའི་དོན་རང་གི་མཚན་ཉིད་དོ། ། དེ་མེད་པ་ཡང་རིམ་པ་བཞིན་སེའུ་བཅུ་ལ་སོགས་པའི་ངག་དང༌། བྱ་རོག་གི་སོ་བརྟག་པའི་བསྟན་བཅོས་ལྟ་བུའོ། ། དེ་འདྲ་བ་དག་ལས་ནི་རྣམ་པ་ཐམས་ཅད་དུ་ཤེས་བྱའི་དེ་ཁོ་ན་འཚོལ་བ་བསྟན་བཅོས་དོན་དུ་གཉེར་བའི་དགོས་པ་བདེན་པའི་དོན་རྟོགས་པ་སྲིད་པ་མ་ཡིན་ཏེ། རྟོགས་པ་ཙམ་ནི་དེའི་ཁྱབ་བྱེད་ཡིན་ལ༑དངོས་ཀྱི་དོན་མེད་པ་ལ་ནི་ཁྱབ་བྱེད་མེད་པའི་ཕྱིར་དང༌། བདེན་པའི་དོན་ཡོད་པ་ཡང་རྒྱུ་ཡིན་ན་ཞེན་པའི་དོན་མེད་པ་ལ་ནི་དེ་མེད་པས་སོ། ། སྒྲུབ་པར་མི་ནུས་པ་ནི་དགོས་པ་མེད་པ་སྟེ། དོན་དུ་གཉེར་བའི་འཇིག་རྟེན་དང༌། འབྲེལ་བའི་རྟོགས་པ་སྐྱེད་པ་ལ་ནུས་པ་མེད་པ་ནི་སྒྲུབ་པར་མི་ནུས་པའོ། ། དེས་ན་སྐྱེས་བུ་འགའ་ཞིག་ལ་འབྲས་བུ་རྟོགས་པ་སྒྲུབ་ནུས་པས། བསྟན་བཅོས་འདི་དགོས་པ་ཡོད་པ་ཅན་ཡིན་ཡང་ཉན་པ་པོའི་སྐྱེས་བུ་ལ། སྒྲུབ་པར་མི་ནུས་པས་ནུས་པ་མེད་པར་འགྱུར་རོ། ། འདོད་པར་བྱ་བ་མ་ཡིན་པ་ནི་དགོས་པའི་དགོས་པ་མེད་པ་སྟེ། དགོས་པ་ཙམ་གྱིས་འདོད་པ་ཡོངས་སུ་མ་རྫོགས་པ་དང༌། དེ་ལས་གཞན་པའི་རྟེན་ཡང་མ་ཡིན་ན། བསྟན་བཅོས་ཀྱི་དགོས་པ་ཡོད་ཀྱང་འདོད་པར་བྱ་བ་མ་ཡིན་པར་འགྱུར་རོ། ། རབ་ཏུ་བྱེད་པ་འདི་དང་མ་འབྲེལ་བ་ནི་འབྲེལ་བ་མེད་པའོ། ། དེ་རྣམས་ཀྱང་དཔེར་ན་སེའུ་བཅུ་དང་བྱ་རོག་གི་སོ་བརྟག་པའི་བསྟན་བཅོས་ལྟ་བུའམ། ཀླུ་འཇོག་པོའི་སྤྱི་བོའི་རིན་པོ་ཆེ་རྒྱན་གྱི་མན་ངག་ལྟ་བུའམ།

མ་བག་མར་ལེན་པའི་རིམ་པའི་མན་ངག་གི་བསྟན་བཅོས་ལྟ་བུའམ། མཐོ་རིས་ཀྱི་ཐབས་སུ་མཆོད་སྦྱིན་གྱི་ཐབས་ཉེ་བར་སྟོན་པ་ལྟ་བུའོ། ། དེ་དག་ཀྱང་རིམ་པ་བཞིན་དུ་བརྗོད་པར་བྱ་བ་དང༌། དགོས་པ་དང༌། དགོས་པའི་དགོས་པ་དང༌། འབྲེལ་བ་རྣམས་བསྟན་པ་ཁོ་ནས་ལྡོག་པས་འདི་དག་ལས་མང་བའམ། ཉུང་བ་ཉེ་བར་སྟོན་པ་ནི། མི་དགོས་པ་དང༌། མི་ནུས་པ་ཡིན་ནོ། ། དེས་ན་གྲངས་བཞི་ཁོ་ནའོ། ། དེ་སྐད་དུ་ཡང༌། འབྲེལ་བ་དང་ནི་རྗེས་མཐུན་ཐབས། ། སྐྱེས་བུའི་དོན་ནི་རྗོད་བྱེད་ངག། ཡོངས་བརྟགས་དབང་དུ་བྱས་པ་ཡིན། ། དེ་ལས་གཞན་པ་དབང་བྱས་མིན་ཞེས་གསུངས་པ་བཞིན་ནོ། ། ཚིག་གི་དོན་ནི་སླ་བས་མ་བཤད་དོ། ། ངག་དང་པོའོ། ། ཁ༢ བསྟན་བཅོས་ཀྱི་རང་བཞིན་བཤད་པ་ལས། ག༡ ཚད་མ་སྤྱིའི་མཚན་ཉིད་བཤད་པ། དེ་ལྟར་ཁྱད་པར་དང་བཅས་པ་དང་ཁྱད་པར་དང་བྲལ་བའི་དགོས་པ་བརྗོད་ནས། ཚད་མ་སྤྱིའི་རྣམ་གཞག་འཆད་དོ། ། དེ་ཡང་སློབ་དཔོན་ཆོས་མཆོག་ལྟར་ན།

 རྣམ་པ་གསུམ་སྟེ། དབྱེ་བ་དང༌། སྤྱིའི་མཚན་ཉིད་དང༌། དབྱེ་བ་ངེས་པ་སྒྲུབ་པའོ། ། དང་པོ་ནི། ཡང་དག་པའི་ཤེས་པ་དེ་ནི་རྣམ་པ་གཉིས་ཏེ། མངོན་སུམ་དང་ནི་རྗེས་སུ་དཔག་ཅེས་བྱ་བའོ་ ཞེས་བྱ་བ་འདི་ཡིན་ནོ། ། འདི་ཡང་རྣམ་པ་བཞིས་བཏན་ལ་དབབ་སྟེ། དབྱེ་བའི་དབང་དུ་བྱ་བའི་གཞི་དང༌། དབྱེ་བའི་དོན་དང༌། དབྱེ་བའི་དགོས་པ་དང༌། མིང་གི་དོན་ཏོ། ། དང་པོ་ནི་སློབ་དཔོན་ཆོས་མཆོག་ན་རེ། དོན་བྱེད་པར་སྣང་བ་དང༌། དེའི་སྒྲུབ་བྱེད་དུ་སྣང་བ་གཉིས་ལས། དང་པོ་ནི་དཔྱད་བྱ་མ་ཡིན་ཏེ། དེ་ཡོད་ན་སྐྱེས་བུའི་དོན་གྲུབ་ཟིན་པས་རྟོག་པ་དང་ལྡན་པ་བླང་བྱ་ཉིད་དུ་ངེས་པས་ཡིད་གཉིས་མེད་པའི་ཕྱིར་བསྟན་བཅོས་སུ་ཡང་དེ་དཔྱད་པར་བྱ་བ་མ་ཡིན་ནོ། ། དེ་ནི་སྐྱེས་བུའི་དོན་བྱེད་པའི་དངོས་ཀྱི་རྒྱུ་ཡིན་པས་ན་དེ་ཡོད་ན་དོན་གྲུབ་པ་ཁོ་ནའོ། ། དེས་ན་གང་ལ་མི་སླུ་བ་ཡོད་པར་ཐེ་ཚོམ་ཟ་བ་སྒྲུབ་བྱེད་དུ་སྣང་བ་དེ་ཁོ་ན་དཔྱད་པར་བྱ་བ་ཡིན་པས་དེ་གཟུང་བའི་དོན་དང༌། ཅིག་ཤོས་བཅད་པའི་དོན་དུ་དེ་ནི་ཞེས་དབང་དུ་བྱ་བའི་དོན་བརྗོད་པ་ཡིན་ནོ་ཞེས་གསུང་ངོ༌། ། དེ་ནི་མི་འཐད་དེ། ཤེས་པ་དེ་དོན་བྱ་བའི་དངོས་ཀྱི་རྒྱུར་མ་གྲུབ་པ་དང༌། གྲུབ་ཀྱང་དོན་བྱ་བ་ཉིད་ལས་ཤེས་པ་ཚད་མར་མི་འཐད་པ་དང༌། འཐད་ཀྱང་ཚད་མར་ངེས་པ་ཙམ་གྱིས་དཔྱད་བྱ་མ་ཡིན་པར་མི་འཐད་པ་དང༌། དེ་ཙམ་གྱིས་དཔྱད་བྱ་མ་ཡིན་ན་ཧ་ཅང་ཐལ་བ་དང༌། དེ་དཔྱད་བྱ་མ་ཡིན་ན་འགལ་བ་སྟེ། དེ་ལྟར་ཉེས་པ་ལྔའོ། ། དང་པོ་ནི་གསུམ་གྱིས་ཏེ། དོན་གྲུབ་པའི་དངོས་གྱི་རྒྱུར་མངོན་སུམ་གྱི་གཟུང་བ་ལ་མི་སྣང་བ་དང༌། དོན་མ་ངེས་པ་དང༌། ཐ་སྙད་མ་ངེས་པའོ། ། ཇི་ལྟར་ཞེ་ན། འདི་ལ་འབྲས་བུ་དོན་བྱེད་པ་ནི་གཉིས་ཏེ་ཡུལ་དང་ཡུལ་ཅན་གྱི་ཆོས་སོ། ། དང་པོ་ལ་ལྟོས་ན་ནི། འདི་དངོས་ཀྱི་རྒྱུ་མ་ཡིན་ཏེ། དེའི་འབྲས་བུ་ཡིན་པའི་ཕྱིར་ཏེ། དོན་བྱེད་པར་སྣང་བའི་ཤེས་པ་ནི་དེའི་ཡུལ་ཅན་ཡིན་པ་དང་རྒྱུ་མ་ཡིན་པ་ཡང་ཡུལ་དུ་མི་འཐད་པའི་ཕྱིར་རོ།

། འབྲས་བུ་ཉིད་ནི་རྒྱུ་ལ་ལྟོས་ཏེ། ཉེ་བར་ལེན་པ་དང་ལྷན་ཅིག་བྱེད་པ་མ་ཡིན་ན༑ ཇི་ལྟར་དེའི་དངོས་ཀྱི་རྒྱུ་ཡིན་པ་དཔྱོད་ཅིགཡུལ་ཅན་གྱི་ཆོས་ལ་ལྟོས་ཏེ་ནི་འདི་རྒྱུར་མི་འཐད་དེ། དོན་བྱེད་པར་སྣང་བའི་ཤེས་པ་ཉིད་ནི་དེའི་ངོ་བོ་ཡིན་པས་རང་ཉིད་རང་གི་རྒྱུར་འགྱུར་རམ། དེས་ན་འབྲས་བུ་དང་རང་གི་ངོ་བོ་ཡིན་པས་རྒྱུར་འགལ་ལོ། ། དེས་ན་མངོན་སུམ་གྱིས་གཟུང་བ་ལ་རྒྱུར་སྣང་བ་ག་ལ་སྲིད། སྣང་དུ་ཆུག་ཀྱང་སྣང་ངོ་ཆོག་ལ་ངེས་པས་མ་ཁྱབ་སྟེ། ཉེས་པའི་རྐྱེན་གཞན་ཡིད་ཉེ་བར་གཏོད་པ་ལ་སོགས་པ་ལ་ལྟོས་པས་སོ། ། དེ་ལྟ་མ་ཡིན་ན་ཆོས་ཅན་མཐོང་བ་ན་དེའི་བདག་ཉིད་ཐམས་ཅད་སྣང་བས་མི་རྟག་པ་ལ་སོགས་པ་རྗེས་སུ་དཔག་པར་འགལ་ལོ། ། གལ་ཏེ་ངེས་ཀྱང་ཐ་སྙད་ཀྱི་ཡུལ་དུ་མི་འགྱུར་སྲིད་དེ། དེ་ལྟ་མ་ཡིན་ན་སྤྱིར་སྨྲ་བ་དང༌། སེམས་ཙམ་དུ་སྨྲ་བ་ལ་སོགས་པ་ཚད་མས་མཐོང་བ་ལ་ཐ་སྙད་གཞན་དུ་བྱེད་པ་མེད་པར་ཐལ་ན་མཐོང་བ་མ་ཡིན་ནོ། ། དེ་ལྟར་གསུམ་གྱིས་དངོས་ཀྱི་རྒྱུར་མ་གྲུབ་པའོ། ། གལ་ཏེ་དོན་བྱེད་པར་སྣང་བ་ཞེས་བྱ་བ་འབྲས་བུ་མྱོང་བ་ཉིད་ལ་ནི་བརྗོད་པར་མི་འདོད་དེ། འོན་ཀྱང་རྒྱུ་མཐོང་བ་ཉིད་ན་འབྲས་བུ་དང་འབྲེལ་བར་འཛིན་པའོ། ། དེས་ན་ཤེས་པ་རྒྱུའི་ཡུལ་ཅན་ཡིན་ཡང་འབྲས་བུར་སྣང་བའི་བློ་ལ་ལྟོས་ཏེ། དངོས་ཀྱི་རྒྱུ་ཡིན་ལ་འབྲས་བུར་སྣང་བ་ཉིད་ཀྱང་སྐྱེས་བུའི་དོན་གྲུབ་པ་ཡིན་པས་མི་འགལ་ལོ་ཞེས་རྟོག་ན། སློབ་དཔོན་ཆོས་མཆོག་བསམ་པ་ནི་དེ་ཁོ་ན་ལྟར་ཡིན་ན། འོན་ཀྱང་དོན་བྱེད་པའི་གནས་སྐབས་སུ་མི་མཐོང་བའི་ཤེས་པ་དེ་དཔྱད་བྱ་མ་ཡིན་པ་ཅི་ལྟར་འབྲས་བུ་སྣང་བ་མི་སླུ་བ་དང༌། འབྲེལ་བས་ཚད་མར་ངེས་ཟིན་པའི་ཕྱིར་རོ་ཞེ་ན། ཅི་མི་སླུ་བའི་མཚན་ཉིད་འབྲས་བུ་དང་འབྲེལ་བར་མ་མཐོང་ན་ཚད་མར་མི་ངེས་པ་ཁོ་ནའམ། འོན་ཏེ་ངེས་པ་ཡང་ཡོད། དང་པོ་ལྟར་ན་ཐུག་པ་མེད་ལ་གཉིས་ལ་ལྟར་ན་མི་དགོས་པར་འགྱུར་རོ། །

དེས་ན་དོན་བྱེད་པར་སྣང་བ་ཉིད་མི་དཔྱད་པའི་འཐད་པ་དངོས་ཀྱི་རྒྱུ་ཡིན་པ་ཉེ་བར་མ་བཀོད་ན་མཛེས་ཏེ། འབྲས་བུ་སྣང་བ་ཉིད་དཔྱད་དགོས་པར་ཐལ་བའི་ཕྱིར་དང༌། སྒྲུབ་བྱེད་འབའ་ཞིག་ཏུ་སྣང་བ་ཡང་མི་དཔྱད་པར་ཐལ་བའི་ཕྱིར་རོ། ། གསུམ་པ་ནི་དེ་དངོས་ཀྱི་རྒྱུ་ཡིན་པས་ཚད་མར་ངེས་ཀྱང་ཆ་གཞན་གྱིས་ཅི་སྟེ་མི་དཔྱད་དེ། ཅི་ཚད་མ་འདི་རྟོག་པ་དང་བཅས་པའམ་དེ་མེད་པ་རྟག་པའམ། མི་རྟག་པ། རྣམ་པ་དང་བཅས་པའམ་མ་ཡིན་ཞེས་བྱ་བར་ཏེ། དེ་ལྟ་མ་ཡིན་ན་སྔོན་པོར་ངེས་པའམ་ཤེས་པར་ངེས་པ་ལ་སྐད་ཅིག་མ་དང་ཚད་མ་ཉིད་དུ་ཡང་ཅི་ལྟར་དཔྱད་པར་བྱ། བཞི་པ་ནི་རང་ལས་ངེས་པ་ཀུན་མི་དཔྱད་པར་ཐལ་བ་དང༌། གཞན་ལས་ངེས་པ་ཀུན་ཀྱང་མི་དཔྱད་པར་ཐལ་བ་དང༌། ཚད་མ་ཉིད་ལ་བསྟན་བཅོས་ཚད་མར་ཐལ་བའི་ཕྱིར་རོ། ། དང་པོ་ནི་རྗེས་དཔག་དང་གོམས་པའི་མངོན་གསུམ་མཐའ་དག་མི་དཔྱད་པར་འགྱུར་ཏེ། ཚད་མར་ངེས་ཟིན་པའི་ཕྱིར་རོ། ། གཉིས་པ་ནི་ཐ་སྙད་གཞན་ལས་ངེས་པ་ཡང་མི་དཔྱད་པར་ཐལ་ཏེ། ཐབས་གཞན་ཉིད་ཀྱིས་ངེས་པའི་ཕྱིར་རོ། ། གསུམ་པ་ནི་རང་དང་གཞན་ལས་མ་ངེས་པ་དེ་བསྟན་བཅོས་ལས་ངེས་པར་བྱ་བའི་ཕྱིར་དཔྱོད་ན་བསྟན་བཅོས་ཚད་མ་ཉིད་གྲུབ་པའི་ཚད་མར་ཐལ་བའི་ཕྱིར་རོ། ། དེ་ལྟར་ནི་རང་ཉིད་ཀྱང་མི་བཞེད་དེ། རང་ལས་མ་ངེས་པ་ནི་ཐ་སྙད་ཁོ་ན་ལས་ངེས་པར་བཤད་པའི་ཕྱིར་དང༌། སློབ་དཔོན་གྱིས་ཀྱང༌། རང་ལས་རང་གི་ངོ་བོ་རྟོགས། ། ཐ་སྙད་ལས་ནི་ཚད་མ་ཉིད། ། བསྟན་བཅོས་རྨོངས་པ་ཟློག་བྱེད་ཡིན། ། ཞེས་རང་དང་གཞན་ལས་ཚད་མར་ངེས་ཟིན་པ་དེ་ལ་དྲན་པ་རྨོངས་པ་ཐ་སྙད་ཙམ་ཞིག་བསྟན་བཅོས་ཀྱིས་རྟོགས་པར་བྱེད་པར་གསུངས་པའི་ཕྱིར་རོ། ། འདི་ནི་ཐ་སྙད་སྒྲུབ་པའི་ཚད་མར་ཡང་མི་ཐལ་ཏེ། སྤྱིར་མཚན་ཉིད་གཏན་ལ་འབེབས་པ་ཙམ་ཞིག་ལ་ཡུལ་སོ་སོར་ངེས་པ་ལ་མི་འཇུག་པའི་ཕྱིར་རོ། ། ལྔ་པ་དེ་མི་དཔྱད་པ་འགལ་བ་ཅི་ལྟར་ཞེ་ན། དོན་བྱེད་པར་སྣང་བ་དང༌། དེ་སྒྲུབ་པར་སྣང་བ་གཉིས་རང་དང་སྤྱིའི་མཚན་ཉིད་རྟོག་པ་དང་བྲལ་ཞིང་མ་འཁྲུལ་བ་དང༌།

མི་སླུ་བར་ཁྱད་པར་མེད་ཀྱང་གཅིག་གི་མཚན་ཉིད་དེ་བརྗོད་པས་བཤད་ལ། གཉིས་པ་མ་བཤད་པ་ནི་ཕན་ཚུན་འགལ་ཏེ། གཉིས་ཀ་ཁྱད་པར་མཻད་པའི་ཕྱིར་རོ། ། འདིར་ཁྱད་པར་གྱི་མཚན་ཉིད་ནི་ཅི་ཡང་བརྗོད་པ་མེད་ལ། སྤྱིའི་མཚན་ཉིད་ཐུན་མོང་བའི་སྒོ་ནས་གཉིས་ཀ་ཡང་བཤད་པས་དེ་མ་བཤད་པ་ཅི་ལྟར་མི་འགལ་སོམས་ཤིགདེས་ན་དེ་ནི་ཞར་ཙམ་ལ་དཔྱད་པ་ཡིན་གྱི་དེའི་དོན་དུ་ནི་བསྟན་བཅོས་འཇུག་པ་མ་ཡིན་ནོ་ཞེས་བྱ་བ་ཡང་མི་འཐད་དེ། ཐུན་མོང་གི་ཆོས་ལ་གཉིས་ཀ་མཚུངས་པས་གང་གཙོ་བོ་ཡིན། ལོག་པར་རྟོག་པའི་ཡུལ་མ་ཡིན་ན། ཞར་ལ་དཔྱད་པ་ཡང་མི་མཛེས་ཏེ། དེ་ལ་གཏན་མི་ལྟོས་ན་ཞར་ལ་ཡང་དཔྱད་བྱར་མི་འཐད་ལ། ཅུང་ཟད་ལྟོས་ན་ཡང་དགོས་པ་མེད་པའི་ཕྱིར་རོ། ། དེས་ན་དེ་ཞེས་བྱ་བ་ནི་ཕྱིན་ཅི་མ་ལོག་པའི་ཤེས་པ་ཙམ་ནི་འདིར་དབྱེ་བར་མི་འདོད་ཀྱི། མི་སླུ་བས་སྦྱར་བའི་ཡང་དག་པའི་ཤེས་པ་མ་ཐག་པ་དེ་ནི་གཉིས་སོ་ཞེས་ཡང་དག་པའི་ཤེས་པ་མཐའ་དག་དབྱེ་བའི་ཡུལ་དུ་འཇོག་པ་གདོན་མི་ཟའོ། ། དབྱེ་བའི་དོན་ནི། འདིར་ངོ་བོ་གཉིས་སམ། ངོ་བོ་གཅིག་ལ་ཆོས་གཉིས་སམ། ངོ་བོ་གཅིག་འགོག་པ་ཙམ་ཡིན་ཞེས་གསུམ་སྲིད་དོ། ། ཁ་ཅིག་ན་རེ། འདིའི་ཚད་མའི་གཟུང་ཡུལ་གྱི་དབྱེ་བ་ལྟར་གཅིག་འགོག་པ་ཙམ་བྱེད་པ་ཡིན་ཏེ། རྗེས་སུ་དཔག་པ་ནི་རྣམ་པར་རྟོག་པ་ཉིད་ཀྱིས་ན་ཡུལ་མེད་པས་ཤེས་པ་མི་འཐད་པའི་ཕྱིར་ཏེ། རང་དང་གཞན་རིག་པ་མེད་པ་ཤེས་པ་ཡིན་ན་རི་བོང་གི་རྭ་ཅི་ལྟར་དེ་མ་ཡིན། དེས་ན་འདི་ནི་དོན་དམ་པ་མ་ཡིན་ལ༑ མྱོང་བ་ནི་དོན་དམ་པ་ཡིན་པས་གཅིག་པ་མེད་པ་ཙམ་དབྱེ་བའི་དོན་ཏོ་ཞེས་ཟེར་རོ། ། དེ་ལྟར་ན་རྟོག་མེད་འཁྲུལ་བ་མཐའ་དག་རིགས་པ་འདིས་མེད་པར་འགྱུར་རོ། ། རང་རིག་པ་ཡོད་དོ་ཞེ་ན། རྣམ་པར་རྟོག་པ་ཡང་དེ་ལྟ་བུ་ཁོ་ནའོ། ། དེ་དག་ཀྱང་མཻད་ན་འབད་པ་མེད་པ་གྲོལ་བས་འཁོར་བ་གང་ཡིན། མི་བདེན་པ་དང་བདེན་པ་ནི་འབྲེལ་བ་མེད་པས་ཀུན་རྫོབ་པ་གློ་བུར་གྱི་འཁྲུལ་བ་དེ་འཁོར་བའི་སེམས་ཀྱི་རང་བཞིན་ལ་སྒྲིབ་ན།

སྒྲིབ་པ་དག་པའི་མཐར་ཕྱིན་པ་རྣམས་ཀྱི་སེམས་ཀྱང་དེས་སྒྲིབ་པར་ཐལ་ཏེ། མ་འབྲེལ་བས་སྒྲིབ་པའི་ཕྱྀར་རོ། ། ཡང་ན་གཉིས་ཀ་ཡང་མ་བསྒྲིབས་པར་འགྱུ་རོ། ། གཞན་ཡང་རྟོག་པ་དངོས་པོར་ཡོད་པ་ལ། གནོད་པ་མེད་པ་དང༌། ཐ་སྙད་དུ་ཡོད་པ་ལ་ཡང་སྒྲུབ་བྱེད་མེད་པར་ཐལ་བ་དང༌། དེ་ཡོད་པ་ལ་སྒྲུབ་བྱེད་ཡོད་པས་འགོག་པ་ལ་གནོད་པ་ཡོད་པ་གསུམ་གྱིས་དེ་མི་རིགས་སོ། ། དང་པོ་ནི་གལ་ཏེ་གཟུང་བ་དངོས་པོ་མེད་པས་འཁྲུལ་བའི་བློ་མེད་ན། གཟུང་བ་ཐ་དད་པ་བཀག་པས་རང་རིག་ཡོད་པ་ལ་ཇི་ལྟར་མི་གནོད། རང་རིག་ཡུལ་གཞན་ཡོད་པ་ལ་མི་ལྟོས་ན་དེ་བཞིན་དུ་འཁྲུལ་བ་ཡང་ཡུལ་དངོས་པོར་ཡོད་པ་ལ་ཡང་མི་ལྟོས་པས་མཚུངས་སོ། ། རིག་པ་ཞེས་བྱ་བ་མྱོང་བའམ་ཞེན་པ་ལ་བརྗོད། དང་པོ་ལྟར་ན་ཅི་ཡང་མ་ཡིན་ནོ། ། བེམ་པོར་ཐལ་ལོ་ཞེ་ན། རྟོགས་པའི་མཚན་ཉིད་ཀྱིས་ཅིའང་མི་རིག་པས་དེ་བེམ་པོར་ཐལ་ན། མི་རྟག་པའི་མཚན་ཉིད་ཀྱིས་ཅིའང་མི་རིག་པའི་མི་རྟག་པ་བེམ་པོ་ཡིན་ནམ། རིག་པའི་ངོ་བོ་ཡིན་པས་སོ་ཞེ་ན། རྟོག་པ་ཡང་དེ་བཞིན་ཏེ། རང་རིག་གི་ཆོས་ཡིན་ནོ། ། འོ་ན་མི་རྟག་པ་ལྟར་རྟོག་པའི་མཚན་ཉིད་ཀྱིས་ཅི་ལྟར་ཡུལ་འཇོག་སྙམ་ན་ལྷག་པར་ཞེན་པའི་མཚན་ཉིད་ཀྱིས་སོ། ། དངོས་པོར་གྱུར་པའི་ཞེན་བྱ་མེད་པར་དེ་ཇི་ལྟར་ཞེ་ན། ང་རྒྱལ་གྱི་བདག་ཉིད་འདི་དངོས་པོ་ལ་ཡུལ་ཡོད་ན་མི་འཐད་ཀྱི་མེད་པ་ལ་ནི་མི་འཐད་པ་ཅི་ཡང་མེད་པས་བརྩད་པར་མི་བྱའོ། ། འགོག་ན་ཐ་སྙད་དུ་ཡང་དེ་སྒྲུབ་པར་ཇི་ལྟར་ནུས་ཏེ། མངོན་སུམ་ནི་རང་གི་མཚན་ཉིད་ཀྱི་ཡུལ་ཅན་ཡིན་པ་དང༌། དབང་པོའི་མངོན་སུམ་ལ་སོགས་པ་སོ་སོར་མི་སྲིད་པས་སོ། ། རྗེས་སུ་དཔག་པས་ཀྱང་མ་ཡིན་ཏེ། རྟགས་དང་དཔེ་དང་ཁྱབ་པ་ཐུག་པ་མེད་པས་སོ། ། ཐ་སྙད་དུ་ཡང་མ་གྲུབ་ན། རྗེས་སུ་དཔག་པའི་ཤེས་པ་མ་སྐྱེས་པའི་གནས་སྐབས་དང་ཁྱད་པར་མེད་པས་ཅི་ལྟར་དེས་མི་རྟག་པ་ལ་སོགས་པའི་གཞལ་བྱ་རྟོགས་ཏེ། དེ་མ་སྐྱེས་པར་དེའི་གཞལ་བྱ་དེས་རྟོགས་པ་ཞེས་བྱ་བ་འགལ་བ་བཞིན་ནོ།

། དེ་འགོག་པ་ལ་གནོད་པ་ཡང་ཡོད་དེ། གནོད་པ་མེད་པའམ། མི་སླུ་བ་དང་ལྡན་པའི་མྱོང་བས་ཡུལ་དུ་བྱས་པ་བསྙོན་ན་ཐ་སྙད་མེད་པར་ཐལ་བས་སོ། ། གཞན་གྱི་བློ་དཔག་པས་རྗེས་སུ་དཔག་པས་ཀྱང་ངེས་ཏེ། མྱོང་བ་ནི་རྣམ་པར་རིག་བྱེད་ཀྱི་རྒྱུ་མ་ཡིན་པས་དཔག་པར་མི་འཐད་པའི་ཕྱིར་རོ། །གཞན་ལ་ངེས་པ་སྐྱེད་པ་འདོད་ནས་དམ་བཅས་པས་རང་གི་ཚིག་དང་ཡང་འགལ་ལོ། ། རང་རིག་པར་བྱ་བར་གསུངས་པ་དང༌། བསྒོམས་པ་ལས་རྟོག་མེད་སྐྱེ་བ་བཤད་པས་ཁས་བླངས་པ་དང་ཡང་འགལ་ལོ། ། ཐ་སྙད་སྤོང་ན་གྲགས་པས་གནོད་དེ། ཐ་སྙད་ཀྱི་ཡུལ་མཚན་ཉིད་མཐོང་བས་དཔོག་པ་དང༌། བརྡའི་ཡུལ་དུ་ཡང་ཀུན་དཔོག་པར་ནུས་སོ། ། དེས་ན་འདིར་དངོས་པོ་གཅིག་ལ་ཆོས་ཐ་དད་པ་ཙམ་ཞིག་དབྱེ་བའི་དོན་ཡིན་ནོ། ། གྲངས་རྣམ་པ་གཉིས་ཞེས་བྱ་བ་ནི། ངེས་པར་གཟུང་བའི་དོན་དུ་སྟེ། དེ་ལྟ་མ་ཡིན་ན་འདིར་ནི་རེ་ཞིག་འདི་དག་བརྗོད་པར་ཟད་ཀྱི་གཞན་ཡང་མེད་པ་ནི་མ་ཡིན་ནོ། ། ཞེས་དོགས་པར་འགྱུར་རོ། ། སློབ་དཔོན་ཆོས་མཆོག་གིས་དོན་རྟོགས་པ་ལ་གྲངས་ཀྱི་ཚིག་སྦྱོར་བ་ནི་འཇིག་རྟེན་པ་དང༌། མཐུན་པར་བྱ་བའི་དོན་ཏོ་ཞེས་བཤད་པ་གཉིས་པ་མཛད་པ་ནི་མི་བདེན་ཏེ། དགོས་པ་མེད་པ་འཇིག་རྟེན་པའི་རྗེས་སུ་འཇུག་པ་ཉིད་མི་མཛེས་པས་སོ། ། དེ་ནི་དབྱེ་བ་བརྗོད་པའི་སྒྲའི་དགོས་པའོ། ། དེས་ན་ཁ་ཅིག་ན་རེ། གྲངས་ལ་སོགས་པས་དབྱེ་བ་བརྗོད་པ་ནི་མི་འཐད་དེ་དོན་མེད་པའི་ཕྱིར་རོ།། འདི་ལྟར་དབྱེ་བ་བརྗོད་པའི་དགོས་པ་ནི་དེའི་དོན་རྟོགས་པ་ཡིན་ན། དགོས་པ་འདི་ནི་དབྱེ་བ་བརྗོད་པ་མེད་ཀྱང་མཚན་ཉིད་ཙམ་ངེས་པས་འགྲུབ་སྟེ། འདིར་མངོན་སུམ་དང་རྗེས་སུ་དཔག་པའི་མཚན་ཉིད་ངེས་པ་གཉིས་བརྗོད་པས་གྲངས་ངེས་པ་རྟོགས་པའི་ཕྱིར་རོ། ། ཡང་ན་སྒྲ་ལ་དགོས་པ་ཡོད་ཀྱང་གྲངས་རྟོགས་པ་ཉིད་ལ་དགོས་པ་མེད་དེ། ཡང་དག་པའི་ཤེས་པའི་མཚན་ཉིད་ཤེས་པ་ཁོ་ནས་དེའི་མཚན་ཉིད་ཅན་ལེན་པ་དང༌། དེ་དང་བྲལ་བ་སྤོང་བས་སྐྱེས་བུའི་དོན་གྲུབ་པ་ལ་ཆད་པ་མེད་པས་དབྱེ་བ་རྟོགས་པ་ཅིའི་ཡན་ལག་ཏུ་འགྱུར་ཞེས་རྩོད་པ་དེ་ལ།

རྩོད་པ་དང་པོའི་ལན་བཏབ་པ་ཡིན་ནོ། ། གཉིས་པ་ལ་བརྗོད་པར་བྱ་སྟེ། གྲངས་ངེས་པ་མ་རྟོགས་ན་མཚན་ཉིད་དེ་ཉིད་ཡོངས་སུ་རྫོགས་པར་མི་རྟོགས་པའི་ཕྱིར་རོ། ། འདི་ལྟར་མི་སླུ་བ་དེ་ནི་སྤྱི་དང་ཁྱད་པར་གྱི་རང་བཞིན་དུ་རྟོགས་པར་བྱ་བ་ཡིན་ཏེ། ཐ་སྙད་པ་དེ་ལྟར་རྟོགས་པ་དོན་དུ་གཉེར་བས་སོ། ། དེ་ལ་དབྱེ་བ་མ་བསྟན་ན་ཁྱད་པར་ཅན་གྱི་རང་བཞིན་དང་འབྲེལ་བར་མི་རྟོགས་ལ། དེ་ལྟ་ན་ཡང་རྟོགས་པ་པོ་ཡོངས་སུ་ཚིམ་པ་མ་ཡིན་ཏེ། འདོད་པ་མ་རྫོགས་པས་སོ། ། དེ་ལྟར་ན་ནི་ཐ་སྙད་ཡོངས་སུ་རྫོགས་པ་ཡང་མ་ཡིན་ནོ། ཁྱད་པར་དང་བྲལ་བའི་སྤྱི་ཙམ་ནི་ཐ་སྙད་ཀྱི་ཡུལ་ཡོངས་སུ་རྫོགས་པ་མ་ཡིན་ཏེ། རྗེས་སུ་སྒྲུབ་པར་མི་ནུས་པས་སོ། ། དབྱེ་བ་བསྟན་པས་དབྱེ་བ་ངེས་པ་དེ་ཁྱད་པར་རྟོགས་པ་ལ་ཅི་ཕན་ཞེ་ན། དབྱེ་བ་རྟོགས་ན་བསལ་བ་ཐ་དད་པ་རྟོགས་པ་ཡིན་ལ། དེ་ལྟ་ན་ཡང་དེ་ལ་ཡོད་པའི་ཁྱད་པར་གྱི་མཚན་ཉིད་རྟོགས་སོ། ། དེས་ན་མཚན་ཉིད་དེ་དང་ལྡན་པའི་བསལ་བ་ལ་མི་སླུ་བ་ཡོད་ལ་གཞལ་བྱ་ལ་ནི་མེད་དོ་ཞེས་ཁྱད་པར་ཅན་གྱི་དོན་དང་སྤྱི་དེ་འབྲེལ་བར་ངེས་པར་འགྱུར་གྱི་གཞན་དུ་ནི་མ་ཡིན་ནོ། ། མ་ཡིན་ཏེ་སོ་སོར་ངེས་པའི་མཚན་ཉིད་མ་རྟོགས་ཀྱང་གང་ལ་སྤྱིའི་མཚན་ཉིད་དམིགས་པའི་ཁྱད་པར་དེ་ལ་ཚད་མ་ཉིད་དུ་ངེས་པས་ཁྱད་པར་དང་སྤྱིའི་ཐ་སྙད་དུ་གྲུབ་པ་མ་ཡིན་ནམ། དེ་ལྟ་མ་ཡིན་ཏེ། སོ་སོར་ངེས་པའི་ཁྱད་པར་གྱིས་མ་མཚོན་པར་བསལ་བ་ཁྱད་པར་ཅན་ལ་སྤྱི་མི་རྟོགས་ན་སོ་སོར་ངེས་པའི་བསལ་བ་དེ་ཡང་གཞན་གྱིས་མཚོན་དགོས་པས་ཐུག་པ་མེད་དོ། ། འོན་ཏེ་མཚོན་བྱེད་གཞན་མེད་པར་རྟོགས་ན་སྤྱི་ཡང་དེ་ལྟར་འགྱུར་བས་ཁྱད་པར་གྱིས་ཅི་བྱ་ཞེ་ན། མཐོང་བའི་དངོས་པོ་ལ་ཁྱད་པར་གྱིས་མ་མཚོན་པར་རང་ཉིད་རྟོགས་པར་སྲིད་ཀྱང་མ་མཐོང་བའི་དོན་ལ་ནི་ཁྱད་པར་འདི་འདྲ་བའི་མཚན་ཉིད་གང་ལ་ཡོད་པའི་དོན་དེ་ལ་མི་སླུ་བ་སྲིད་དོ། ། ཞེས་ཁྱད་པར་གྱི་མཚན་ཉིད་ཀྱིས་མ་མཚོན་པར་ཁྱད་པར་སོ་སོར་ངེས་པ་དང༌།

འབྲེལ་བའི་ཐ་སྙད་དུ་མི་འགྱུར་བས་དེས་མཚོན་པར་བྱ་བ་ལ་ལྟོས་སོ། ། འོ་ན་མཚོན་བྱེད་ཀྱི་ཁྱད་པར་གྱི་རང་བཞིན་ཉིད་ཇི་ལྟར་ངེས་ཞེ་ན། མཐོང་བའི་རང་བཞིན་ཅན་གཞན་སྲིད་པས་མཐོང་བའི་རྗེས་སུ་འབྲངས་པས་ངེས་སོ། ། འོ་ན་སྤྱིའི་མཚན་ཉིད་ཀྱང་དེ་ལྟར་ངེས་པས་ཁྱད་པར་གྱི་མཚན་ཉིད་མི་དགོས་སོ་ཞེ་ན། དེ་ལྟར་ངེས་པར་ནུས་ཀྱང་ཁྱད་པར་ཅན་གྱི་རང་བཞིན་དང་འབྲེལ་བར་བསྙད་མི་ནུས། ཐ་སྙད་མ་རྫོགས་པར་འགྱུར་རོ་ཞེས་བཤད་ཟིན་ཏོ། ། འོ་ན་ཁྱད་པར་ལ་ཡང་ཁྱད་པར་གཞན་གྱི་མཐོང་བ་ལ་ཐ་སྙད་དུ་བྱ་བར་འགྱུར་རོ་ཞེ་ན། མི་འགྱུར་ཏེ། དེ་ནི་བསྟན་པར་བྱ་བའི་གཙོ་བོ་མ་ཡིན་གྱི་སྤྱིའི་མཚན་ཉིད་ནི་གཙོ་བོ་ཡིན་ནོ། ། རང་གི་རང་བཞིན་ངེས་པ་ཙམ་གྱིས་སྤྱིའི་ཁྱད་པར་དུ་གྲུབ་ལ། དེས་ཀྱང་སྤྱི་ལ་ཐ་སྙད་རྫོགས་སོ།

 ། ཁྱད་པར་ནི་རང་ཉིད་ཐ་སྙད་དུ་བྱ་བ་ལ་གཙོ་བོ་མ་ཡིན་པས་དེ་ལ་ཐ་སྙད་མ་རྫོགས་ཀྱང་སླའོ། ། འོ་ན་སྤྱི་ཉིད་ལ་ལྐོག་ཏུ་འགྱུར་བའི་ཡུལ་ཅན་གྱི་ཐ་སྙད་རྫོགས་པས་ཅི་བྱ་སྟེ། མཐོང་བ་ལ་ཐ་སྙད་རྫོགས་པས་ཆོག་པའི་ཕྱིར་རོ་ཞེ་ན། མ་ཡིན་ཏེ། མཐོང་བ་ལ་ནི་བསྟན་བཅོས་ཀྱི་ཐ་སྙད་དོན་མེད་དོ། ། དེས་ན་མ་མཐོང་བ་ཁོ་ན་ལ་ཐ་སྙད་དུ་བྱ་བ་ཡིན་པས་ཐ་སྙད་ཙམ་མོ། ། མིང་གི་དོན་གཏན་ལ་དབབ་པ་ནི་མངོན་སུམ་ཞེས་བྱ་བ་ནི་དབང་པོ་ལ་བརྟེན་པ་ཡིན་ལ། དེ་ཡང་བཤད་པའི་རྒྱུ་མཚན་ཉེ་བར་བཟུང་བའོ། ། འཇུག་པའི་རྒྱུ་མཚན་ནི་དོན་ལ་མངོན་དུ་བྱེད་པ་ཡིན་ནོ། ། བཤད་པའི་རྒྱུ་ཚན་དང་འཇུག་པའི་རྒྱུ་མཚན་གྱི་ཁྱད་པར་ཅི་ལྟ་བུ་ཞེ་ན། བརྡའི་ཡུལ་ནི་འཇུག་པའི་རྒྱུ་མཚན་ཡིན་ཏེ། དཔེར་ན་མཚོ་སྐྱེས་ཀྱི་སྒྲ་པད་མ་ལ་བརྡར་བྱས་པས་པད་མ་འཇུག་པའི་རྒྱུ་མཚན་ཡིན་པ་ལྟ་བུའོ། ། སོ་སོར་ངེས་པའི་བརྡའི་ཡུལ་མ་ཡིན་ཡང་སྒྲའི་ཡུལ་ཉིད་ཀྱི་རང་བཞིན་བཤད་པས་ཐོབ་པའི་དོན་ནི་བཤད་པའི་རྒྱུ་མཚན་ཏེ། དཔེར་ན་མཚོ་སྐྱེས་ཀྱི་སྒྲ་ལ་ཡི་གེའི་དོན་དཔྱད་ན། མཚོ་ནི་ཆུ་གཏེར་ལ་བྱ་བ་ཡིན་ལ། དེ་ལས་སྐྱེས་པ་ནི་དེར་རང་གི་ངོ་བོར་གྲུབ་པའོ། ། དེས་ན་ཡི་གེའི་དོན་གྱི་རྗེས་སུ་འབྲངས་ན་ཉ་ལ་སོགས་པ་ལ་ཡང་བཤད་པའི་རྒྱུ་མཚན་ཡོད་མོད་ཀྱི། དེ་ལ་བརྡ་མ་བཏགས་པས་དེའི་རྗོད་བྱེད་ནི་མ་ཡིན་པ་བཞིན་ནོ། ། རྗེས་སུ་དཔག་པ་ལ་ནི་ཡན་ལག་གཞན་གྱི་རྗེས་སུ་འབྲངས་ནས་འཇལ་བ་ཞེས་བྱ་བ་སྒྲ་བཤད་པ་དེ་ཉིད་བརྡའི་ཡུལ་ཡང་ཡིན་པས་རྒྱུ་མཚན་གཉིས་མེད་དོ། ། དེ་ལྟར་ན་བཤད་པ་དང་འཇུག་པའི་རྒྱུ་མཚན་འགལ་བ་ཡང་ཡོད་དེ། ཏིལ་འཐུང་དང་བྱ་ལུག་རྫི་མོ་ལ་སོགས་པའི་སྒྲ་བཞིན་ནོ། ། ཕན་ཚུན་མི་འཁྲུལ་བ་ཡང་ཡོད་དེ་རྗེས་སུ་དཔག་པའི་སྒྲ་བཞིན་ནོ། ། འགལ་བ་དང་མི་འཁྲུལ་བ་གཉིས་ཀ་མེད་པས་འཁྲུལ་བ་དང་དོན་ཅིག་ལ་འདུ་བ་སྲིད་པ་ཡང་ཡོད་དེ། པྲ་ཏྱ་ཀྵའི་སྒྲ་བཞིན་ནོ།

། སྤྱིའི་མཚན་ཉིད་ལ་གསུམ་སྟེ། འདོད་པའི་མཚན་ཉིད་གཟུང་བ་དང༌། མཚན་ཉིད་ཀྱི་སྐྱོན་སྤང་བ་དང༌། མཚན་ཉིད་ངེས་པར་བྱེད་པའི་ཤེས་པ་དཔྱད་པ་གསུམ་ནི་བསྡུས་པའི་དོན་ཏོ། ། དེ་ཡང་ འདི་དག་གིས་དོན་ཡོངས་སུ་བཅད་ནས་ ཞེས་བྱ་བ་དང༌། འཇུག་པ་ན་ ཞེས་བྱ་བ་དང༌། དོན་ བྱ་བ་ལ་མི་སླུ་བའི་ཕྱིར་རོ་ ཞེས་བྱ་བའི་ཚིག་གསུམ་དུ་བཅད་དེ། ཐ་མས་ནི་འདོད་པའི་མཚན་ཉིད་བཟུང་བ༌། བར་པས་ནི་མི་སྲིད་པ་སྤང་བ། དང་པོས་ནི་ཧ་ཅང་ཁྱབ་པ་སྤང་བ། མ་ཁྱབ་པ་སྤང་བ་ནི་དོན་གྱིས་གོ་བས་ཏེ། མཚན་ཉིད་ཀྱི་སྐྱོན་གསུམ་སྤང་བ་དང༌། ངེས་བྱེད་ཀྱི་ཤེས་པ་དཔྱད་པ་ཡང་དོན་གྱིས་ཤེས་པར་བྱ་བ་སྟེ། དེ་ལྟར་སྤྱི་དོན་གསུམ་དང་ཚིག་འདི་སྦྱར་རོ། ། དེ་ལ་དང་པོ་ནི་འདི་སྐད་ཅེས་ཡང་དག་པའི་ཤེས་པ་དེ་ནི་རྣམ་པ་གཉིས་ཏེ་ཞེས་བཤད་པ། གང་ཞིག་བཀག་པས་གྲངས་མང་བ་བཀག་པ་དང༌། གང་ཞིག་བསྒྲུབས་པས་གྲངས་ཉུང་བ་འགོག་པར་འགྱུར་བའི་མཚན་ཉིད་དེ་གང་ཡིན། ཅི་དངོས་པོའི་རང་བཞིན་ལ་ཕྱིན་ཅི་མ་ལོག་པ་ཡང་དག་པའི་ཤེས་པར་འདོད་དམ། འོན་ཏེ་མི་སླུ་བ་ཡང་དག་པའི་ཤེས་པ་ཡིན། དང་པོ་ལྟར་ན་རྗེས་སུ་དཔག་པ་ལ་མ་ཁྱབ་བོ། ། གཉིས་པ་ལ་ཡང་རྣམ་པར་རྟོག་པ་གཉིས་ཏེ། མི་སླུ་བ་ནི་ཐོབ་པ་ཡིན་ལ། དེ་བྱེད་པ་མཚན་ཉིད་ཡིན་ན། ཅི་བཟུང་བའམ་མ་བཟུང་བ་ཐོབ་པར་བྱེད་པ་ཡིན། དང་པོ་ལྟར་ན་མི་སྲིད་དེ། མངོན་སུམ་ལ་སྣང་བ་ནི་སྐད་ཅིག་མ་ཡིན་པ་དང༌། རྗེས་སུ་དཔག་པ་ལ་སྣང་བ་ཡང་སྒྲོ་བཏགས་པ་ཡིན་པས། ཐོབ་པར་མི་ནུས་པའི་ཕྱིར་རོ། ། གཉིས་པ་ལྟར་ན་ཧ་ཅང་ཁྱབ་པ་ཡིན་ཏེ། མ་བཟུང་བ་ལ་ནི་ལོག་པའི་ཤེས་པ་ལ་སོགས་པས་ཀྱང་ཐོབ་པའི་ཕྱིར་རོ། ། གཞན་ཡང་ཕྱོགས་འདི་ལ་གང་ཞིག་འདོད་པ་ལ་སོགས་པ་འཇུག་པ་དང་ཚོགས་པའི་ཐོབ་པ་མ་ཚང་བའམ། འགལ་བའི་རྐྱེན་གྱིས་གནོད་པ་བྱས་པ་དེ་ཡང་ཚད་མ་མ་ཡིན་པར་ཐལ་བས་མ་ཁྱབ་པའི་ཉེས་པར་ཡང་འགྱུར་རོ་ཞེས་རྟོག་ན། དེ་ལ་མི་འདོད་པའི་མཚན་ཉིད་ལ་མ་ཁྱབ་པའི་ཉེས་པ་བརྗོད་པ་དང༌།

འདོད་པའི་མཚན་ཉིད་ལ་ཉེས་པ་གསུམ་བརྗོད་པ་སྤང་བའི་ཕྱིར་ངག་འདི་བཀོད་པས་མཚན་ཉིད་རྣམ་པར་གཞག་གོ ། དེ་ལ་དོན་བྱ་བ་ལ་སླུ་བ་མེད་པའི་ཕྱིར་རོ། ། ཞེས་བྱ་བས་ནི་དངོས་པོ་འཛིན་པ་ཉིད་སྤངས་ཏེ། མི་སླུ་བར་བྱེད་པ་ཁས་བླངས་པས། འདོད་པའི་མཚན་ཉིད་གཟུང་བའོ། ། འདི་ལྟར་མི་སླུ་བར་བྱེད་པ་ནི་ཐོབ་པར་བྱེད་པའི་ནུས་པ། ཡོངས་སུ་བཅད་པའི་དོན་གྱི་མཐར་ཐུག་པ། ཤེས་པར་བྱེད་པའི་བྱེད་པ་དང་འབྲེལ་བ་སྟེ། ངོ་བོའི་ཁྱད་པར་གཉིས་ཀྱིས་ཡོངས་སུ་ཟིན་པའོ། ། དེས་ཀྱང་དངོས་པོ་རྟོགས་པ་ཙམ་ཚད་མ་ཡིན་པ་དང༌། མ་བཅད་པའི་དོན་ཐོབ་པའི་ནུས་པ་ཚད་མ་ཡིན་པ་དང་འཇལ་བྱེད་ཀྱི་བྱེད་པ་མེད་པ་ལ་ཡོད་པའི་ནུས་པ་ཚད་མ་ཡིན་པ་རྣམས་རིམ་པ་བཞིན་བསལ་ལོ། ། དེས་ན་མི་སླུ་བར་བྱེད་པའི་སྒྲ་ཉིད་ཀྱིས་དོན་གསུམ་ལས་ཐ་དད་པ་འཕངས་ཀྱང་དེ་ཉིད་གསལ་བར་བྱ་བའི་ཕྱིར་ཡུལ་དང་བྱེད་པ་བསྟན་ཏོ། ། དེ་ལས་ འཇུག་པ་ན་ ཞེས་བྱ་བས་ནི་གཟུང་ཡུལ་ཚད་མའི་གཞལ་བྱ་ཡིན་པ་བཀག་ལ། ཡོངས་སུ་བཅད་ནས་ ཞེས་བྱ་བས་ཀྱང་རྟོགས་པའི་བྱེད་པ་ཅན་ཚད་མ་ཡིན་པ་དང༌། རྟོགས་པའི་ཡུལ་ཚད་མའི་ཡུལ་དུ་བསྒྲུབས་པས་ན་ཤུགས་ཀྱིས་བཟུང་བ་ལས་གཞན་རྟོགས་པའི་ཡུལ་ཐོབ་བྱར་བསྟན་ཏེ། དེས་ན་ཡོངས་སུ་བཅད་པའི་དོན་གྱི་མཐར་ཐུག་པ་དང༌། ཤེས་བྱེད་ཀྱི་བྱེད་པ་ལ་གནས་པའི་ནུས་པ་ཚད་མ་ཡིན་པར་ཚིག་གཉིས་ཀ་ཕན་ཚུན་ལྟོས་པས་འགྲུབ་བོ། ། མི་སྲིད་པ་སྤང་བའི་ཕྱིར་འཇུག་པ་ན་ཞེས་བྱ་བ་སྟེ། ངེས་པར་བྱ་བ་ཞེན་ཡུལ་ལ་ལྟོས་ཏེ་ཐོབ་པར་བྱེད་པའི་ནུས་པ་ཡིན་ལ། རྗེས་སུ་དཔག་པ་ཡང་རང་གི་མཚན་ཉིད་རྟོགས་པར་ཞེན་པ་དང༌། མངོན་སུམ་ཡང་རྒྱུན་ལ་ཞེན་པར་བྱེད་པ་ཡིན་པས་ཐོབ་པར་རུང་བས་སྐྱོན་མེད་དོ། ། གང་ཞིག་ཞེན་པས་ཐ་སྙད་ཀྱི་ལམ་དུ་མ་སྦྱར་བ་དེ་ནི་འཇུག་པའི་ཡུལ་མ་ཡིན་པས། གཟུང་ཡུལ་ཙམ་ཡང་འཇུག་པའི་ཡུལ་མ་ཡིན་ནོ། ། དེས་ན་མུ་བཞིར་འགྱུར་ཏེ། གཟུང་བ་ཡིན་ལ་འཇུག་ཡུལ་མ་ཡིན་པ་ནི་དཔེར་ན་སྒྲོ་བཏགས་པའམ།

རང་གི་རྣམ་པ་ལྟ་བུའམ། ཡང་ན་རྣམ་པར་འཇོག་པའི་སྐད་ཅིག་མ་ངེས་པས་ཡུལ་དུ་མ་བྱས་པ་ལྟ་བུའོ། ། འཇུག་ཡུལ་ཡིན་ལ་གཟུང་ཡུལ་མ་ཡིན་པ་ནི་དཔེར་ན་མིག་གི་བློ་ལ་རེག་པ་ལ་སོགས་ལྟ་བུའོ། ། གཉིས་ཀ་ཡིན་པ་ནི་རྣམ་པར་འཇོག་པའི་རྒྱུ་ངེས་པས་ཡུལ་དུ་བྱས་པའམ། འཛིན་པའི་རང་གི་ངོ་བོ་བཞིན་ནོ། ། གཉིས་ཀ་མ་ཡིན་པ་ནི་དུ་བ་འཛིན་པའི་བློ་ལ་མེ་ལྟ་བུའོ། ། འོ་ན་ཚོགས་པ་གཅིག་ལ་རག་ལས་པའི་གཟུགས་ལ་སོགས་པ་རོ་ལས་དཔོག་པར་བཤད་པ་ཅི་ལྟར་ཞེ་ན། སྐྱེ་མཆེད་དང་སྐད་ཅིག་རྣམ་པར་དབྱེ་བ་ཤེས་པ་ཞིབ་མོ་དག་ལ་རེས་འགའ་རྗེས་སུ་དཔག་པ་དེ་འདྲ་བས་ཐེ་ཚོམ་སེལ་བ་སྲིད་པ་ལ་ལྟོས་ཏེ་བརྗོད་པར་ཟད་ཀྱི་དེ་ལྟར་མི་དཔྱད་པ་ལ་གཟུགས་འཛིན་པས་རེག་པ་ཚད་མའི་ཡུལ་དུ་མི་བྱེད་པ་ནི་མ་ཡིན་ཏེ། དེ་ལྟར་མ་ཡིན་ན་སྐད་ཅིག་གི་རྣམ་པར་དབྱེ་བ་དང༌། སྐྱེ་མཆེད་ཐ་དད་པར་རྟོགས་པ་ག་ལ་སྲིད། དོན་འདི་ཡང་དེ་མ་ཐག་ཏུ་བཤད་པར་བྱའོ། ། མ་བཟུང་བ་ཐོབ་པར་བྱེད་པ་ལ་ཧ་ཅང་ཁྱབ་པ་སྤང་བའི་ཕྱིར་འདི་དག་གིས་དོན་ཡོངས་སུ་བཅད་ནས་ཞེས་བྱ་བའོ། ། དེས་ན་ཡོངས་སུ་གཅོད་བྱེད་ཀྱི་བྱེད་པ་དང་འབྲེལ་བའི་ནུས་པ་ཚད་མ་ཡིན་ནོ་ཞེས་བརྗོད་དོ། ། ཡོངས་སུ་གཅོད་བྱེད་ཀྱང་འདིར་ཐ་སྙད་པའི་གཅོད་བྱེད་ལ་འདོད་ཀྱི། དོན་དམ་པ་ནི་མ་ཡིན་ནོ། ། ཐ་སྙད་ནི་ཞེན་པར་བྱེད་པ་ཡིན་ལ། དོན་དམ་པ་ནི་བསལ་བ་ཙམ་མོ། ། འོ་ན་མངོན་སུམ་ལ་བྱེད་པ་དང་མེད་པར་མི་འགྱུར་རམ་ཞེ་ན་མི་འགྱུར་ཏེ། རང་གི་བྱེད་པ་ལ་ངེས་པའི་ཞེན་པ་སྐྱེད་པས་ཐ་སྙད་དུ་བྱེད་པ་པོ་ཡིན་པའི་ཕྱིར་རོ། ། དེ་ལྟར་ན་རྗེས་སུ་དཔག་པ་སྐྱེད་པའི་རྟགས་ཀྱང་ཚད་མའི་བྱེད་པ་ཅན་དུ་ཐལ་ཏེ། མཐོན་སུམ་དང་འདྲ་བའི་ཕྱིར་རོ་ཞེ་ན། མི་འདྲ་སྟེ་ཐ་སྙད་ཀྱི་ཡོངས་སུ་གཅོད་བྱེད་ཅེས་བྱ་བ་ནི་རྣམ་པ་གཉིས་ལ་སྲིད་དེ། རང་གི་དོན་དམ་པའི་བྱེད་པ་ལ་ཞེན་པ་སྐྱེད་པར་བྱེད་པ་དང༌། རང་ཉིད་ཞེན་པ་བྱེད་པའི་ཤེས་པ་དག་གོ

། རྟགས་ནི་རང་ལ་དོན་དམ་པའི་བྱེད་པ་མེད་པས་དེ་ལ་རྗེས་སུ་མཐུན་པའི་ཞེན་པ་སྐྱེད་པ་ཡང་མ་ཡིན་ལ། ཐ་སྙད་རང་ཉིད་ཀྱིས་བྱེད་པ་ཡང་མ་ཡིན་པས་ན། ཇི་ལྟར་ཐ་སྙད་ཀྱི་ཡོངས་སུ་གཅོད་བྱེད་དུ་འགྱུར། དེ་གཉིས་ཉིད་ཐ་སྙད་དུ་ཡོངས་སུ་གཅོད་བྱེད་དུ་ཡིན་པ་ཡང་གང་ལས་ཞེ་ན། དེ་གཉིས་ཁོ་ན་ལ་དེའི་མཚན་ཉིད་དུ་ཡོད་པས་སོ། ། ཅི་ལྟར་ཞེ་ན། འདི་ལྟར་གང་ཞིག་ཡོངས་སུ་གཅོད་བྱེད་ཀྱི་ཐ་སྙད་དུ་བྱ་བ་དེ་ནི་ཐ་སྙད་པའི་ཅོད་བྱེད་ཀྱི་རང་བཞིན་ཡིན་ནོ། ། ཐ་སྙད་ཀྱང་ལྷག་པར་ཞེན་པའི་རྩ་བ་ཅན་ཡིན་པས་གང་གཅོད་བྱེད་དུ་ལྷག་པར་མོས་པ་དེ་ལྟར་ཐ་སྙད་དུ་བྱ་བ་ཡིན་ནོ། ། དེ་ལ་དང་པོ་ནི་རང་གིས་བསྐྱེད་པའི་བློ་གཞན་གྱིས་འདི་ནི་དོན་འདི་རྟོགས་པར་བྱེད་པ་ཡིན་ནོ་ཞེས་མོས་པ་བྱས་པས་ཐ་སྙད་དུ་གཅོད་བྱེད་ཡིན་ལ། གཉིས་པ་ནི་རང་ཉིད་ངས་ནི་རྟགས་འདི་ལ་བརྟེན་ནས་དོན་འདི་རྟོགས་སོ་ཞེས་གཅོད་བྱེད་དུ་མོས་ཤིང༌། དེའི་བྱེད་པ་ངེས་པའི་བློ་ཕྱི་ལས་ཀྱང་འདིས་ནི་རྟགས་འདི་ལ་བརྟེན་ནས་དོན་འདི་ངེས་སོ་ཞེས་ཞེན་པས་ཐ་སྙད་དུ་ཡོངས་སུ་གཅོད་བྱེད་ཀྱི་རང་བཞིན་ཡིན་ནོ། ། རྗེས་སུ་དཔག་པའམ། དེའི་རྗེས་སུ་འབྲངས་པའི་བློ་གཞན་གྱིས་དུ་བ་འདིས་ནི་མེ་བཟུང་ངོ་ཞེས་ནི་ཞེན་པ་མེད་པས་ཅི་ལྟར་ཐ་སྙད་དུ་གཅོད་བྱེད་ཡིན། དེ་བཞིན་དུ་མངོན་སུམ་གྱིས་བསྐྱེད་པའི་ངེས་ཤེས་ཀྱང་དོན་དམ་པར་ཡོངས་སུ་གཅོད་བྱེད་མ་ཡིན་ཏེ། དངོས་པོ་མི་འཛིན་པས་སོ། ། ཐ་སྙད་དུ་ཡང་མ་ཡིན་ཏེ། ཞེན་པས་དོན་ལ་མི་འཇུག་པའི་ཕྱིར་རོ། ། དེའི་བསམ་པ་ནི་མངོན་སུམ་གྱིས་དོན་རྟོགས་པར་ཞེན་གྱི། ངས་མཐོང་ངོ་ཞེས་ནི་ཞེན་པ་མ་ཡིན་ནོ། ། དེས་ན་ཚད་མ་མ་ཡིན་པའི་བློ་ལྔའོ། ། སྣང་ལ་མ་ངེས་པ་དང༌། བཅད་པའི་ཡུལ་ཅན་དང༌། ལོག་པའི་ཤེས་པ་དང༌། ཡིད་དཔྱོད་དང༌། ཐེ་ཚོམ་རྣམས་ནི། ཐ་སྙད་པའི་ཡོངས་སུ་གཅོད་བྱེད་མ་ཡིན་པས་སོ། ། དང་པོ་གཉིས་ལ་ནི་དོན་དམ་པར་རིག་པའི་བྱེད་པ་ཡོད་ཀྱང༌།

སྔར་མ་རྟོགས་པ་ངེས་པ་མེད་པ་ཡོངས་སུ་གཅོད་བྱེད་ཀྱི་ཐ་སྙད་དུ་བྱ་བ་མ་ཡིན་ལ། གསུམ་པ་ནི་ཡོངས་སུ་གཅོད་བྱེད་ཙམ་ཡིན་ཡང༌། མི་སླུ་བ་མེད་པས་ལོག་པར་ཡོངས་སུ་གཅོད་པའི་ཕྱིར་དང༌། བཞི་པ་ཡང་དེའི་རང་བཞིན་ཅན་ཡིན་པའི་ཕྱིར་ཏེ། དཔེར་ན་དུ་བ་དང་དུས་མཉམ་དུ་སྐྱེས་པའི་རླངས་པ་ལ་སོགས་པ་མེ་དང་ལྷན་ཅིག་ཡོད་ཀྱང་མེའི་འབྲས་བུ་མ་ཡིན་པའི་རང་བཞིན་མི་སྤོང་བ་ཡིན་ཏེ་དེ་དང་ལྡོག་པ་མ་གྲུབ་པའི་ཕྱིར་རོ། ། དེ་བཞིན་དུ་བློ་འདི་ནི་དོན་དང་ལྷན་ཅིག་ཡོད་ཀྱང་ལོག་པའི་ཤེས་པ་དོན་མེད་པ་ཉིད་མི་སྤོང་སྟེ། དོན་མེད་ཀྱང་འབྱུང་བའི་ཕྱིར་རོ། ། ལྔ་པ་ནི་དོན་འགའ་ཡང་ཡོངས་སུ་གཅོད་པ་མ་ཡིན་ཏེ། གང་ཡང་རྣམ་པར་མི་གཅོད་པའི་ཕྱིར་རོ། ། ཡོངས་སུ་གཅོད་པ་ནི་རྣམ་པ་གཅོད་པ་མེད་མི་སྲིད་དོ་ཞེས་རྣམ་པ་མང་དུ་བཤད་པ་ཡིན་ནོ། ། དེས་ན་སློབ་དཔོན་ཆོས་མཆོག་ན་རེ། ཐེ་ཚོམ་ནི་དངོས་པོ་དང་དངོས་པོ་མེད་པ་གཉིས་ཀའི་བདག་ཉིད་དུ་འཛིན་པ་ཡིན་པས་ལོག་པའི་ཤེས་པར་འདུ་ལ། ཡིད་དཔྱོད་གསུམ་པོ་རྒྱུ་མཚན་མེད་པ་དང༌། ལོག་པའི་རྒྱུ་མཚན་ཅན་དང༌། བདེན་པའི་རྒྱུ་མཚན་གཏན་ལ་མ་ཕེབས་པ་ཅན་ཡང་ཐེ་ཚོམ་གྱི་རང་བཞིན་དུ་འདུས་པས། ལོག་པའི་ཤེས་པ་ཡིན་ནོ་ཞེས་ཟེར་བ་ཡང་ཤིན་ཏུ་འཁྲུལ་བར་གསལ་ཏེ། ཐེ་ཚོམ་གྱིས་གཉིས་ཀའི་རང་བཞིན་ཡོངས་སུ་མ་བཅད་པའི་ཕྱིར་རོ། ། དེས་ན་དང་པོ་གཉིས་ནི་མ་རྟོགས་པ། བར་པ་གཉིས་ནི་ལོག་པར་རྟོག་པ། ཐ་མ་གཅིག་ནི་ཐེ་ཚོམ་ཉིད་དེ། དེ་གཉིས་སུ་བསྡུ་བ་ནི་མ་ཡིན་ནོ་ཞེས་གནས་སོ། ། དེ་ལྟ་ན་ཧ་ཅང་ཁྱབ་པ་མེད་དོ། ། ཧ་ཅང་ཁྱབ་བོ་སྤང་བའི་ཚུལ་འདི་ཉིད་ཀྱིས་ནི་ལོག་པར་རྟོགས་པ་སྤངས་པ་ཡང་འགྲུབ་བོ། ། དེ་ཡང་སློབ་དཔོན་ཤེས་རབ་འབྱུང་གནས་ན་རེ། སྒོ་གསེབ་ཀྱི་བུ་གའི་ནོར་བུའི་འོད་ལ་ནོར་བུར་སྣང་བ་ཕུག་གི་ནོར་བུ་ལ་མངོན་སུམ་གྱི་ཚད་མ་ཡིན་ནོ་ཞེས་ཟེར་བའམ། སློབ་དཔོན་ཤཱཀྱ་དེ་ལ་ནོར་བུར་ངེས་པ་རྗེས་སུ་དཔག་པའི་ཚད་མ་ཡིན་ནོ་ཞེས་ཟེར་བ་ལྟར།

ཡུལ་གཞན་དུ་རྟོགས་པའི་ཤེས་པ་ཡུལ་གཞན་ན་གནས་པའི་དངོས་པོ་ལ་ཚད་མར་འདོད་པ་དང༌། ཁ་ཅིག་དུས་གཞན་དུ་རྟོགས་པའི་ཤེས་པ་དུས་གཞན་དང་ལྡན་པའི་དོན་ལ་ཚད་མར་རྟོག་པ་དང༌། སློབ་དཔོན་ཕྱོགས་ཀྱི་གླང་པོའི་སློབ་མ་འགའ་དང་ཕྱི་རོལ་པ་ཁ་ཅིག་དུང་དཀར་པོ་ལ་སེར་པོར་འཛིན་པ་ལྟ་བུར་རྣམ་པ་གཞན་དང་ལྡན་པའི་དོན་ལ་རྣམ་པ་གཞན་རྟོགས་པའི་ཚད་མར་འདོད་པ་ལྟ་བུའོ། ། དེ་ལྟ་མོད་ཀྱི་འདི་ལའང་ཅུང་ཟད་རྣམ་པར་དཔྱད་དུ་ཡོད་དོ། ། དེ་ལ་ཡུལ་དང་དུས་ལ་འཁྲུལ་བ་ནི་རྣམ་པ་གཉིས་ཏེ། ཇི་ལྟར་གནས་པའི་ཡུལ་དང་དུས་སུ་དངོས་པོ་གཞན་སྒྲོ་འདོགས་པ་དང༌། ཇི་ལྟར་གནས་པའི་ཡུལ་དང་དུས་སུ་དངོས་པོ་གཞན་སྒྲོ་འདོགས་པ་དང༌། ཇི་ལྟར་གནས་པའི་དངོས་པོ་ལ་ཡུལ་དང་དུས་གཞན་སྒྲོ་འདོགས་པའོ། ། དང་པོ་ནི་དཔེར་ན་ཁང་པའི་ཕྱི་རོལ་གྱི་ཡུལ་ལ་དེ་ཁོ་ན་ལྟར་རྟོགས་ཏེ། ཡུལ་གཞན་ན་གནས་པའི་ནོར་བུ་སྒྲོ་འདོགས་པའམ། ད་ལྟར་གྱི་དུས་ལ་དེ་ཁོ་ན་བཞིན་རྟོགས་ཏེ། དུས་དེར་དུས་གཞན་ན་ཡོད་པའི་དོན་སྒྲོ་འདོགས་པ་དཔེར་ན་ནམ་ཕྱེད་ལ་ནམ་ཕྱེད་དུ་རྟོགས་ཏེ། དུས་དེར་ཉི་མ་ཕྱེད་ན་འོངས་པའི་བུ་ཡོད་པར་སྒྲོ་འདོགས་པ་ལྟ་བུའོ། ། འདིར་ནམ་ཕྱེད་ཀྱི་དུས་སུ་ཉི་མ་གུང་ལ་བུ་འོངས་པར་རྟོགས་པའི་རྨྀ་ལམ་གྱི་བློ་ནི་དུས་ལ་འཁྲུལ་བ་མ་ཡིན་ཏེ། ཤེས་བྱའི་དུས་ཇི་ལྟར་བར་རྟོགས་པའི་ཕྱིར་རོ། ། ཤེས་པ་དང་ཤེས་བྱ་དུས་མི་མཉམ་པ་ཙམ་གྱིས་ནི་དུས་ལ་འཁྲུལ་བ་མ་ཡིན་ཏེ། ཐམས་ཅད་མཁྱེན་པའི་ཤེས་པ་ཡང་དེ་ལྟར་ཐལ་བའི་ཕྱིར་རོ། ། མི་འདྲ་སྟེ། ཐམས་ཅད་མཁྱེན་པའི་ཤེས་པས་ནི་དུས་གཞན་ན་ཡོད་པའི་ཤེས་བྱ་ལ་དེ་འཛིན་པའི་ཤེས་པ་དང་དུས་མཉམ་པར་རིག་པ་མེད་ལ། རྨི་ལམ་གྱི་ཤེས་པས་ནི་ཉི་མ་གུང་གི་བུ་ལ་དེ་ལྟར་འཛིན་པ་མཚན་མོ་སྐྱེས་པའི་བློ་དང་དུས་མཉམ་པར་རིགས་པས་ན། ཉི་མ་གུང་གི་ཁྱད་པར་དང་ལྡན་པའི་བུ་འོངས་པ་དུས་དེ་ཉིད་ཀྱི་ཚེ་ཡོད་པར་སྒྲོ་བཏགས་པའི་ཕྱིར་དུས་ལ་འཁྲུལ་བར་འགྱུར་རོ་ཞེ་ན།

སློབ་དཔོན་ཆོས་མཆོག་གི་བསམ་པ་ནི་དེ་ལྟར་ཡིན་པ་བདེན་ན། འདི་རྣམ་པར་དཔྱད་ན་འཁྲུལ་བ་ཡིན་ཏེ། མིག་ཕྱེ་བ་ལས་སྐྱེས་པའི་ཤེས་པ། གཟུགས་ཀྱི་རྣམ་པ་གསལ་བར་སྣང་བ་ཅན་གྱིས་བུ་མཐོང་བར་དོགས་ཀྱི། རྣམ་པར་རྟོག་པའི་ཤེས་པས་བུ་འོང་བར་རྟོགས་པ་ནི་མ་ཡིན་ནོ། ། དེས་ན་ཇི་ལྟར་ཤེས་བྱ་བུ་འཁྲུལ་བས་སྒྲོ་བཏགས་པ་བཞིན་དུ་དེ་འཛིན་པའི་དབང་པོ་བློ་གསལ་བར་སྣང་བ་ཡང་སྒྲོ་བཏགས་པ་ཡིན་ནོ། ། དེ་ལྟ་བས་ན་དེ་འཛིན་པ་དེ་དང་དུས་མཉམ་པར་རྟོགས་ཀྱང་དེས་མཚན་མོ་སྐྱེས་པའི་བློ་ནི་མ་ཡིན་པས། ཇི་ལྟར་མཚན་མོ་སྐྱེས་པའི་བློའི་དུས་སུ་ཡོད་པར་རིགམཚན་མོ་སྐྱེས་པའི་བློ་ནི་ཤེས་བྱ་དང༌། ཤེས་པ་སྒྲོ་འདོགས་ཀྱི་རྣམ་པར་རྟོག་པ་ཡིན་ན། དེ་ནི་དེ་ལྟར་མ་རྟོགས་པས་དེའི་དུས་སུ་ཤེས་བྱ་ཡོད་པར་རིག་པ་ག་ལ་སྲིད། རྣམ་པར་རྟོག་པ་དེ་རྟོགས་སུ་ཟིན་ཀྱང༌། དེས་རྨི་ལམ་གྱི་དོན་ཡུལ་དུ་བྱས་པར་རིག་པ་ནི་མེད་པའི་ཕྱིར་རོ། ། དེའི་ཕྱིར་དེའི་ཚེ་སྐྱེས་པའི་ཤེས་པའི་དུས་སུ་ཉི་མ་གུང་ལ་འོངས་པའི་བུ་ཡོད་པར་རྟོགས་པ་ནི་མེད་པར་དུས་ལ་འཁྲུལ་བ་ནི་མ་ཡིན་ནོ།

 ། འདི་ཡང་སྐབས་ཇི་ལྟ་བ་བཞིན་བསྟན་པར་བྱའོ། ། ཡུལ་དང་དུས་ལ་འཁྲུལ་བ་རྣམ་པ་གཉིས་པ་ནི། དཔེར་ན་སྔ་དྲོ་དམིགས་པའི་དངོས་པོ་ལ་ཕྱི་དྲོ་ཡོད་པའི་དོན་ཡིན་པར་འཛིན་པ་དང༌། ཁང་པའི་ནང་དུ་དམིགས་པའི་དངོས་པོ་ལ་ཕྱི་རོལ་ན་ཡོད་པའི་དོན་དུ་སྒྲོ་འདོགས་པའོ། ། འདི་ལྟ་བུ་ནི་དངོས་པོ་ལ་མི་སླུ་བས་དེ་ལ་བརྟེན་པའི་ཡུལ་དང་དུས་ལ་ལོག་པར་འཛིན་ཀྱང་ཚད་མ་ཉིད་ལས་མ་འདས་སོ། ། རྣམ་པ་ལ་འཁྲུལ་བ་ཡང་རྟོགས་བཞིན་པའི་རྣམ་པ་དང༌། མི་མཐུན་པའི་དོན་ལ་ཚད་མ་མ་ཡིན་གྱི་རྣམ་པ་ཐམས་ཅད་དུ་ཚད་མ་མ་ཡིན་པ་ནི་མ་ཡིན་ཏེ། དུང་དཀར་པོ་ལ་སེར་པོར་སྣང་བའི་དབང་པོ་དོན་ལ་ཚད་མ་མ་ཡིན་པ་ཡང་དེ་དང་ལྷན་ཅིག་པའི་རེག་བྱ་ལ་སོགས་པ་ལ་ནི་ཚད་མ་ཁོ་ནའོ། ། འདི་ལྟར་དུང་དཀར་པོར་འཇམ་ཞིང་སྦྲམ་པ་ལ་སེར་པོ་འཇམ་ཞིང་སྲབ་པར་སྣང་བ་ནི་སྦྲམ་པ་དང་ལྕི་བའི་རེག་བྱ་ལ་མི་སླུ་བས་ཚད་མའི་མཚན་ཉིད་དང་ལྡན་པ་ཁོ་ནའོ། ། དཔེར་ན་གཤེར་ཞིང་འཇམ་པ་ལ་འཁྲུལ་བ་མེད་པའི་ཆུའི་མདོག་སྣང་བའི་མིག་གི་རྣམ་པར་ཤེས་པ་དེ་ཅི་ཁ་དོག་འབའ་ཞིག་ལ་ཚད་མ་ཡིན་ནམ། འོན་ཏེ་རེག་པ་ལ་སོགས་པ་སྐྱེ་མཆེད་ཀྱི་རྫས་གཞན་ལ་ཡང་ཚད་མ་ཡིན། དང་པོ་ནི་མི་འཐད་དེ། ཐ་སྙད་པའི་ཚད་མའི་ཡུལ་གྱི་ཆོས་ནི་གཞན་ལ་ཡང་སྲིད་པའི་ཕྱིར་ཏེ། ཐ་དད་པར་མ་རྟོགས་པའི་རེག་པ་ལ་སོགས་པ་ཡང་ཡོངས་སུ་བཅད་པར་ཞེན་པར་བྱས་པའི་ཕྱིར་རོ། ། གལ་ཏེ་དོན་དམ་པར་སྣང་བཞིན་པའི་ཁ་དོག་དང་ཐ་དད་པས་རེག་པ་ཚད་མའི་ཡུལ་མ་ཡིན་ན། འོ་ན་དོན་དམ་པར་སྣང་བཞིན་པའི་ཁ་དོག་དང་ཐ་མི་དད་པས་བདག་མེད་པ་དང༌། སྐད་ཅིག་མ་ལ་སོགས་པ་ཡང་དེའི་ཚད་མའི་ཡུལ་དུ་འགྱུར་རོ། ། དེས་ན་དངོས་པོའི་ཐ་དད་པ་དང་ཐ་མི་དད་པ་ལ་མ་ལྟོས་པར་ཞེན་པས་ཇི་ལྟར་བཅད་པ་ལ་མི་སླུ་བས་ཚད་མ་ཡིན་ནོ། ། གཞན་ཡང་ཆུར་སྣང་བ་དང༌། བུམ་པར་སྣང་བ་ཁ་དོག་ལས་གཞན་ལ་ཚད་མ་མ་ཡིན་ན་ངོམས་པ་དང༌། ཆུ་ཆུའི་དོན་བྱེད་པ་ལ་འཇུག་པར་བྱེད་པ་ཚད་མ་མི་འཐད་པར་ཡང་ཐལ་ཏེ།

དེ་ལྟ་བུའི་དོན་བྱེད་པར་ནི་རེག་པ་ཡིན་པའི་ཕྱིར་དང༌། དེ་ལ་ཁ་དོག་ཏུ་སྣང་བ་ནི་ཚད་མར་མི་འདོགས་ལ་རེག་པ་ལ་དམིགས་པའི་མངོན་སུམ་དང༌། རྗེས་སུ་དཔག་པ་གཞན་ཡང་འཇུག་པའི་སྔོན་རོལ་དུ་མ་སྐྱེས་པའི་ཕྱིར་རོ། ། གཞན་ཡང་སྐྱེ་མཆེད་གཞན་བཞིན་དུ་སྐད་ཅིག་གཞན་ལ་ཡང་ཚད་མའི་ཡུལ་མ་ཡིན་པར་ཐལ་ཏེ། བརྒལ་ཞིང་བརྟག་པར་མཚུངས་པའི་ཕྱིར་རོ། ། དེ་ལྟ་ཡིན་ན་མངོན་པར་འདོད་པའི་འབྲས་བུའི་སྒྲུབ་བྱེད་ཅི་ལྟར་ཡོངས་སུ་བཅད་པ་ཐོབ་པར་བྱེད་པ་མི་སྲིད་པས་མི་སླུ་བ་ཆད་པར་འགྱུར་རོ། ། མི་སླུ་བས་ཉེ་བར་མཚོན་པའི་བདེན་པའི་དོན་རྟོགས་པ་ཚད་མའི་མཚན་ཉིད་ཡིན་པ་ལྟར་ན་ཡང༌། མི་སླུ་བས་ཤེས་པ་དེའི་ཡུལ་བདེན་པར་མཚོན་པར་མི་ནུས་ཏེ། འདོད་པ་གྲུབ་པའི་མཚན་ཉིད་མི་སླུ་བ་ནི་འཇུག་བྱེད་ཀྱི་ཤེས་པའི་ཡུལ་དུ་གྱུར་པའི་སྐད་ཅིག་ལས་གཞན་གྱི་འབྲས་བུ་ཡིན་པའི་ཕྱིར་དང༌། སྐད་ཅིག་གཞན་ཉིད་སྔ་མའི་ཡུལ་ལས་སྐྱེས་པས་བདེན་པར་གྲུབ་ན་ཡང་སྐད་ཅིག་གཉིས་ཀྱིས་འབྲེལ་བ་བཟུང་བ་ལ་ལྟོས་ཏེ་སྔ་མ་ཚད་མར་ངེས་པར་འགྱུར་བའི་ཕྱིར་རོ། ། དེ་ལྟ་ན་ནི་མི་སླུ་བ་ཡང་དོན་མེད་དེ། ཡུལ་གྱི་སྐད་ཅིག་ཕྱི་མས་ཤེས་པ་སྔ་མ་ཚད་མར་མཚོན་པའི་ཕྱིར་རོ། ། དེ་ལྟར་ན་སྐྱེ་མཆེད་གཞན་ཡང་ཚད་མའི་ཡུལ་ཡིན་པ་བཟློག་ཏུ་མེད་པ་དང༌། འཇུག་བྱེད་ཀྱི་ཚད་མ་འགའ་ཞིག་མེད་པར་ཐལ་བ་དང༌། སྐད་ཅིག་གཞན་ཡང་ཚད་མའི་ཡུལ་མ་ཡིན་པར་ཐལ་བས་ན། ཁ་དོག་ཙམ་ནི་དེར་སྣང་བའི་ཚད་མའི་ཡུལ་མ་ཡིན་ནོ། ། སྐྱེ་མཆེད་གཞན་ཚད་མའི་ཡུལ་ཡིན་པའི་ཕྱོགས་ལྟར་ན་ཡང་དུང་དཀར་པོར་སྣང་བའི་རྣམ་པར་ཤེས་པས་དེ་ལ་ངེས་པར་ཡོད་པའི་རེག་བྱ་ལ་སོགས་པ་ངེས་པར་བྱས་པ་ལྟར་སེར་པོར་སྣང་བས་ཀྱང་ཡིན་ནོ། ། དེས་ན་སྣང་ཞིང་ཞེན་པར་བྱས་པའི་ཁ་དོག་གི་ཆ་ལ་སླུ་བ་དང་མི་སླུ་བའི་ཁྱད་པར་ཡོད་ཀྱང་ངེས་པར་བྱ་བའི་སྐྱེ་མཆེད་ཀྱི་རྫས་གཞན་ལ་ནི་གཉིས་ཀ་ཡང་ཁྱད་པར་མེད་དོ།

། དེས་ན་སྐྱེ་མཆེད་གཞན་དུ་རྟོགས་པའི་དབྱིབས་ལ་སོགས་པ་ལ་མི་སླུ་བ་ཡོད་པས་ཚད་མ་ཁོ་ནའོ། ཁ་དོག་གི་ནི་དབྱིབས་ལ་ཡང་ཚད་མ་མ་ཡིན་ནོ། ། དེས་ན་ཡུལ་དང་དུས་དེར་ཡུལ་དང་དུས་གཞན་ན་ཡོད་པའི་དངོས་པོ་སྒྲོ་འདོགས་པའི་ཡུལ་དང་དུས་ལ་འཁྲུལ་བ་དང༌། ཁ་དོག་སེར་པོར་སྣང་བ་དཀར་པོའི་མདོག་དང་དབྱིབས་ལ་ཚད་མར་འདོད་པ་ཡང༌། ཧ་ཅང་ཁྱབ་པ་སྤངས་པའི་ཚུལ་འདིས་དགག་པ་འགྲུབ་བོ། ། གལ་ཏེ་འདི་དག་ཚད་མ་ཡིན་ན། སྣམ་བུ་ལ་བུམ་པར་འཁྲུལ་བ་དང༌། སྨིག་རྒྱུ་ལ་ཆུར་འཁྲུལ་བ་ཚད་མར་མི་འདོད་པ་དེ་དག་ལ་ཡང་མཚན་ཉིད་ཁྱད་པར་མེད་པས་ཧ་ཅང་ཁྱབ་པ་བཟློག་ཏུ་མེད་དོ། ། འདི་དག་ནི་ཆ་འགའ་ལ་ཡང་མི་སླུ་བ་མ་ཡིན་ལ། རྣམ་པ་ལ་འཁྲུལ་བ་ལ་སོགས་པ་ནི་དབྱིབས་ལ་སོགས་པའི་ཆ་ལ་མི་སླུ་བ་ཡོད་པས་སོ་ཞེ་ན༑ འདི་ཡང་ཡོད་པའི་ཆ་ལ་མི་སླུ་བས་སོ། ། སྨིག་རྒྱུ་མ་བཟུང་ན་དེའི་ཡོད་པ་ཚད་མའི་ཡུལ་དུ་མི་འགྱུར་ན༑དཀར་པོ་མ་བཟུང་བར་དེའི་དབྱིབས་ཀྱང་ཚད་མའི་ཡུལ་དུ་མི་འགྱུར་རོ། ། དེ་ལྟར་ན་མི་རྟག་པ་ཚད་མས་མ་རྟོགས་པར་དེ་དང་ཐ་མི་དད་པའི་སྔོན་པོ་ཙམ་ཡང་ཚད་མའི་ཡུལ་དུ་མི་འགྱུར་རོ་སྙམ་ན། ཆ་གཞན་མ་རྟོགས་པར་དེ་ཙམ་ཚད་མའི་ཡུལ་དུ་མི་འགྱུར་བ་ནི་རྣམ་པ་གཉིས་ཏེ། ཆ་དེ་ཉིད་དངོས་པོ་ཆོས་མ་ཡིན་པའི་ཚད་མའི་ཡུལ་མ་ཡིན་པ་ཁོ་ནའམ་ཡིན་ཡང་མ་རྟོགས་པའི་ཆ་གཞན་ལ་བརྟེན་པའོ། ། སྔོན་པོ་ནི་དེ་ལྟ་མ་ཡིན་ཏེ། དངོས་པོའི་ཆོས་ཡིན་པའི་ཕྱིར་དང༌། སྐད་ཅིག་མ་ལ་སོགས་པའི་ཆ་གཞན་ལ་མི་བརྟེན་པའི་ཕྱིར་རོ། ། དབྱིབས་ནི་ཁ་དོག་མ་རྟོགས་པར་ཚད་མའི་ཡུལ་དུ་མི་འགྱུར་ཏེ། རྫས་གཅིག་གི་བདག་ཉིད་དུ་གྱུར་པའི་དབྱིབས་ནི། དངོས་པོའི་ཆོས་མ་ཡིན་པ་དང༌། བཀོད་པའི་དབྱིབས་དངོས་པོའི་ཆོས་ཡིན་ཡང༌། བཀོད་པ་ཅན་གྱི་ཁ་དོག་ལ་བརྟེན་པའི་ཕྱིར་རོ། ། གལ་ཏེ་དངོས་པོའི་ཆོས་སུ་འདྲ་བ་གཉིས་ལ་རྟེན་དང་བརྟེན་པ་ཇི་ལྟར་འཐད། འདི་ལྟར་ཡོད་མེད་དག་རྟེན་མེད་ཕྱིར་རོ་ཞེས་བྱ་བས་དེ་ཁོ་ནར་བཀག་པའི་ཕྱིར་དང༌།

ཆ་མེད་པ་ལ་གཉིས་མི་འཐད་པའི་ཕྱིར་རོ། ། ཡོད་དུ་ཆུག་ཀྱང་སྔོན་པོ་ནི་མི་རྟག་པ་ལ་མི་བརྟེན་ལ། མི་རྟག་པ་ནི་དེ་ལ་བརྟེན་པ་དང༌། བཀོད་པ་ནི་ཁ་དོག་ལ་བརྟེན་ལ་ཁ་དོག་ནི་དེ་ལ་མི་བརྟེན་པ་ཞེས་བྱ་བའི་རྣམ་པར་དབྱེ་བ་མ་གྲུབ་པའི་ཕྱིར་རོ་ཞེ་ན། དོན་དམ་པར་མི་འཐད་མོད་ཀྱི། འོན་ཀྱང་ཤེས་པའི་ཡུལ་ལ་ལྟོས་ནས་རྣམ་པར་གཞག་པ་འདི་ལ་རྒྱུ་མཚན་ཚད་མས་མཐོང་ངོ༌། ། ཅི་ལྟར་ཞེ་ན། བདག་གཅིག་པའི་ཕྱོགས་གཉིས་ལས་ཆོས་གཞན་གྱིས་ཁྱད་པར་དུ་མ་བྱས་པར་རྟོགས་པར་བྱ་བ་དེ་ནི་རྟེན་ཡིན་ལ། ཁྱད་པར་དུ་བྱས་ནས་རྟོགས་པར་བྱ་བ་དེ་ནི་བརྟེན་པ་ཡིན་ནོ། ། དེ་ལྟར་རྟོགས་པར་བྱ་བ་ཉིད་ཀྱང་མྱོང་བ་ངེས་པའི་ཕྱིར་དང༌། རིགས་པས་འཐད་པའི་ཕྱིར་རོ། ། འཇིག་པ་ནི་སྔོན་པོ་ལ་སོགས་པའི་ཁྱད་པར་ཅན་དུ་ཚད་མས་རྟོགས་པར་མངོན་སུམ་གྱིས་ངེས་ཏེ། བུམ་པ་མ་མཐོང་བར་དེ་ཆག་པ་རགས་པའི་མི་རྟག་པ་མངོན་སུམ་གྱིས་དམིགས་པ་ནི་མེད་དོ། ། དེ་བཞིན་དུ་བཀོད་པ་ནི་བཀོད་པ་ཅན་གྱི་ཁྱད་ཅན་དུ་སྣང་གི་དེ་དང་བྲལ་བའི་བཀོད་པ་ཙམ་སྣང་བ་ནི་མེད་དོ། ། ལྡོག་སྟེ་སྔོན་པོ་དང༌། བཀོད་པ་ཅན་ནི་མི་རྟག་པ་དང༌། བཀོད་པའི་ཁྱད་པར་དང༌། བྲལ་བར་ཡང་མངོན་སུམ་ལ་སྣང་བར་རྟོགས་སོ། ། དེ་ལྟར་ནི་འཐད་པ་ཡང་ཡིན་ཏེ། མི་རྟག་པ་ནི་གཏན་དུ་ཡོད་པའམ། གཏན་དུ་མེད་པ་ལས་ལྡོག་སྟེ་རེས་འགའ་ཡོད་པའི་ཁྱད་པར་སྔར་ཡོད་པ་ཕྱིས་མེད་པ་ཡིན་ནོ། ། དེས་འཇིག་པ་སྔར་ཡོད་པ་མ་རྟོགས་ན་དེ་ཕྱིས་མི་གནས་པར་རྟོགས་པ་མི་འཐད་པས་དེའི་ཁྱད་པར་ཅན་དུ་རྟོགས་པར་བྱ་བར་གྲུབ་བོ། ། དབྱིབས་ཀྱང་དེ་བཞིན་ཏེ། ཀུན་ནས་མཉམ་པར་བསྐོར་བའི་རྡུལ་གྱི་ཚོགས་གཞན་དང་འབྲེལ་བའི་ཁ་དོག་ནི་རྡུལ་ཕྲ་རབ་ཉིད་ཟླུམ་པོ་ཡིན་ལ། ཕན་ཚུན་དུ་མངར་བའི་རྡུལ་ཕྲ་རབ་གཞན་དང་ལྷན་ཅིག་པ་ནི་རིང་པོ། ཡན་མན་དུ་བརྩེགས་པའི་རྡུལ་གྱི་ཚོགས་གཞན་དང་འབྲེལ་བ་ནི་མཐོན་པོའི་དབྱིབས་སུ་རྟོགས་པར་བྱ་བ་ཡིན་ནོ།

། དེའི་ཕྱིར་དཀར་པོའི་རྡུལ་དེ་ཉིད་དང་ལྡན་པའི་ཆ་གཞན་རྟོགས་པའི་ཡུལ་དུ་བྱས་པ་ལ་དབྱིབས་སུ་བརྗོད་པས་དེ་ཉིད་མ་རྟོགས་པར་ཆ་གཞན་དང་ལྡན་པ་ཇི་ལྟར་རྟོགས། དེ་ཉིད་དང་གཞན་ཉིད་གཉིས་ཀ་རྟོགས་པ་ལ་ནི་དེ་ཉིད་ཁྱད་པར་དུ་རྟོགས་པར་ངེས་སོ། ། འོ་ན་མིག་མི་གསལ་བས་བུམ་པ་སྔོན་པོ་ལ་སྐྱ་བོར་འཁྲུལ་བ་དང༌། དེ་ཆག་པར་དམིགས་པའི་ཚེ་དེའི་འཇིག་པ་མངོན་སུམ་གྱིས་རྟོགས་ཀྱང་དེའི་ཁ་དོག་མ་རྟོགས་པས་མི་རྟག་པ་མངོན་སུམ་དུ་རྟོགས་ཀྱང་ཁ་དོག་མ་རྟོགས་པའི་ཕྱིར་རྟེན་དང་བརྟེན་པ་མེད་དོ་ཞེ་ན།འདི་ལ་འཇིག་པ་ཚད་མས་ཡུལ་དུ་བྱས་པ་ན་འཇིག་པ་ཅན་རེག་བྱ་ལ་སོགས་པ་ཡང་ཚད་མས་རྟོགས་པ་ཉིད་ལ། ཁ་དོག་སྐྱ་བོ་ཚད་མས་མ་རྟོགས་པའི་འཇིག་པ་ནི་རྨི་ལམ་གྱི་བུ་ཤི་བ་ལྟར་ལོག་པའི་ཡུལ་ཁོ་ནའོ། ། དེས་ན་དེར་ཡང་ཁ་དོག་ཚད་མའི་ཡུལ་མ་ཡིན་པ་ལྟར་དེའི་འཇིག་པ་ཡང་དེ་ལྟ་བུ་ཡིན་ལ། བུམ་པ་ཆག་པ་ཙམ་ཚད་མས་ཡུལ་དུ་བྱས་པ་ལྟར་འཇིག་པ་ཅན་སྐྱེ་མཆེད་གཞན་ཡང་དེ་བཞིན་དུ་ཡིན་ནོ། ། དེས་འཇིག་པ་ཚད་མས་རྟོགས་པ་ནི་རེག་པ་ལ་སོགས་པའི་འཇིག་པ་ཡིན་པར་ཤེས་སོ། ། འོ་ན་དངོས་པོ་མ་ཡིན་པ་རྫས་ཀྱི་དབྱིབས་དང༌། བརྟེན་པའི་ཆོས་བཀོད་པའི་དབྱིབས་བཏང་ཡང་རྟེན་གྱི་ཆོས་ཁ་དོག་ཚད་མའི་ཡུལ་ཡིན་པའི་ཕྱིར། མགལ་མེ་ལ་འཁོར་ལོར་སྣང་བ་ཚད་མར་ཐལ་ལོ། ། དེ་བཞིན་དུ་འགྲོ་བ་ཞེས་བྱ་བ་དེ་ཉིད་ཡུལ་གཞན་དུ་ཕྱིན་པ་ནི་དངོས་པོ་མེད་པས་ཆོས་ཉིད་ཡིན་ཞིང༌། རྒྱུན་གཞན་དུ་ཕྱིན་པ་ཡང་ཡུལ་གཉིས་སུ་བྱུང་བའི་སྐད་ཅིག་གཉིས་ལ་བརྟེན་པའི་ཕྱིར། ལྗོན་ཤིང་འགྲོ་བར་སྣང་བ་ཡང་ཤིང་གི་མདོག་དང་རེག་པ་ལ་སོགས་པ་ལ་ཚད་མར་འགྱུར་རོ། ། དུ་བ་ལས་ཙན་དན་གྱི་རིགས་དང་ལྡན་པའི་མེ་དཔོག་པ་ཡང་མེའི་དོན་སྒྲུབ་པ་ལ་ཚད་མར་འགྱུར་ཏེ། ཙན་དན་གྱི་ལ་སོགས་པའི་རིགས་ནི་ནུས་པའི་གསལ་བ་ལ་བརྟེན་པའི་ཕྱིར་རོ། ། ཡང་དུ་བ་ལས་ཡན་ལག་ཅན་དང༌། རྟག་པའི་མེ་དཔོག་པ་ཡང་ཚད་མར་འགྱུར་ཏེ།

སྐད་ཅིག་ལ་སོགས་པ་ནི་སྤྱིའི་ཆོས་ཡིན་པས་ཁྱད་པར་ལ་བརྟེན་པའི་ཕྱིར་དང༌། ཕྲ་རབ་བསགས་པ་ཡང་བསགས་པ་ཅན་ལ་བརྟེན་པའི་ཕྱིར། བརྟེན་པ་ཚད་མའི་ཡུལ་མ་ཡིན་ཡང་རྟེན་ཙམ་ཚད་མས་འཛིན་པར་འགྱུར་རོ་ཞེ་ན། རེ་ཞིག་མགལ་མེ་ལ་འཁོར་ལོར་སྣང་བ་ནི་ཚད་མར་མི་ཐལ་ཏེ། རྟེན་ཁ་དོག་ཉིད་ལ་འཁྲུལ་བའི་ཕྱིར་རོ། ། མེའི་དོག་མེད་པའི་ཡུལ་དུ་མེའི་དོག་སྒྲོ་འདོགས་པའི་ཕྱིར་ཏེ། རྨི་ལམ་གྱི་ཁ་དོག་ཏུ་སྣང་བ་བཞིན་ནོ། ། གཉིས་པ་ལྗོན་ཤིང་འགྲོ་བར་སྣང་བ་འདི་ལ་ཡང༌། སློབ་དཔོན་ཆོས་མཆོག་ན་རེ་ནི། ཡུལ་དེ་ན་ལྗོན་ཤིང་མེད་བཞིན་དུ་ལྗོན་ཤིང་དུ་སྣང་བ་ཡིན་པས་མདོག་ལ་སོགས་པའི་དངོས་པོ་ཉིད་ལ་འཁྲུལ་བས་ཚད་མ་མ་ཡིན་ཏེ། མགལ་མེ་ལ་འཁོར་ལོར་འཁྲུལ་བ་བཞིན་ནོ་ཞེའོ། ། འདི་ནི་མི་འཐད་དེ། དེ་མེད་པའི་ཡུལ་དུ་དེར་སྣང་བ་མ་ཡིན་པའི་ཕྱིར་ཏེ། ཉི་མ་ཤར་པའི་རིའི་རྩེ་མོ་ན་གནས་པར་སྣང་བ་རང་གི་དོན་བྱེད་པའི་རྟེན་གྱི་ཡུལ་དང་མ་བྲལ་བར་སྣང་བས་དེ་ཡོད་པའི་ཡུལ་ཉིད་དུ་འཛིན་པས་ཚད་མ་ཡིན་པ་བཞིན་ནོ། ། ཡང་རང་ཉིད་ཀྱིས་ཆུང་ངུ་ལ་ཆེན་པོར་འཛིན་པ་ཚད་མ་མ་ཡིན་ཡང༌། ཆེན་པོ་ལ་ཆུང་ངུར་སྣང་བ་ནི་རང་གི་དོན་བྱེད་པའི་ཡུལ་ཉིད་ལས་མ་འདས་པར་སྣང་བས་མེད་པར་སྣང་བ་མ་ཡིན་པར་བརྗོད་པ་བཞིན་དུ་འདི་ཡང་ཡིན་ཏེ། འདི་གཉིས་ལ་ཁྱད་པར་ཅི་ཡོད། དེའི་ཕྱིར་འདི་ལྟ་བུ་ནི་ཁྱད་པར་འགྲོ་བའི་བྱ་བ་ལ་ཚད་མ་མ་ཡིན་ཡང༌། མདོག་ལ་སོགས་པ་ཤིང་གི་དངོས་པོ་ཙམ་ལ་ནི་ཚད་མ་ཡིན་ཏེ། དེ་ལྟ་མ་ཡིན་ན་ཚུ་རོལ་མཐོང་བའི་ཤེས་པ་ལ་ཚད་མ་ཉིད་མི་སྲིད་པར་འགྱུར་ཏེ། ཆ་ཐམས་ཅད་མ་སྤངས་པའི་བློ་མི་སྲིད་པའི་ཕྱིར་རོ། ། གྲུར་ཞུགས་པ་དང་རབ་རིབ་ལ་སོགས་པས་འཁྲུལ་བའི་ཤེས་པ་ཚད་མ་མ་ཡིན་པར་བཤད་པ་ནི། ཁྱད་པར་གྱི་ཆ་འགྲོ་བའི་བྱེད་པས་སྟོང་པ་དང༌། དཀར་པོ་ལ་སོགས་པའི་མདོག་ལ་ཚད་མ་མ་ཡིན་པ་ལ་ལྟོས་པས་ཡིན་གྱི་ཤིང་གི་མདོག་དང་རེག་པ་ལ་སོགས་པའི་བདག་ཉིད་ཀྱི་དབྱིབས་ལ་ནི་ཚད་མ་ཁོ་ནའོ།

། དེ་བཞིན་དུ་འབྲོག་དགོན་པར་མེ་དོན་དུ་གཉེར་བའི་སྐྱེས་བུས་འཁྲུལ་བའི་རྒྱུ་འགའ་ཞིག་ལས་དུ་བ་མཐོང་བས་ཙན་དན་གྱི་མེ་དཔོག་པ་ཡང༌། མེ་ཙམ་ལ་ཚད་མ་ཡིན་པ་ཁོ་ནའོ། ། འོན་ཀྱང་དེ་ལ་བརྟེན་པ་ཙན་དན་གྱི་རིགས་ལ་ནི་ཚད་མ་མ་ཡིན་ནོ། ། དེ་བཞིན་དུ་མེ་རྟག་པ་དཔོག་པ་ལ་ཡང་བལྟ་བར་བྱའོ། ། དེ་ལྟར་མ་ཡིན་ཏེ། བརྟེན་པའི་ཆ་དོར་བ་ཙམ་གྱིས་ཚད་མ་མ་ཡིན་པའམ། རྟེན་གྱི་ཆ་མ་རྟོགས་ཀྱང་བརྟེན་པའི་ཆ་ཙམ་ཚད་མའི་ཡུལ་ཡིན་ན། ཚད་མ་ཆད་པ་དང་གྲངས་ངེས་པ་ཉམས་པར་ཐལ་བ་སྤང་དཀའོ། ། དེ་བས་ན་དངོས་པོའི་ཆ་གཅིག་ལ་མི་སླུ་ན་བདག་ཉིད་ཐམས་ཅད་ལ་ཚད་མ་ཡིན་ནོ། ། གལ་ཏེ་མི་སླུ་བ་ཐོབ་པར་བྱེད་པ་ཡིན་ན། གང་ཞིག་ཐོབ་པར་བྱེད་པ་མ་ཡིན་པ་དེ་ཚད་མ་མ་ཡིན་པར་འགྱུར་བས་མ་ཁྱབ་བོ་ཞེས་ཟེར་ན། ཐོབ་པར་བྱེད་པ་ནི་དེར་རུང་བ་ཙམ་མ་ཚོགས་པ་ལ་གནས་པའི་ནུས་པ་ཡིན་པས་སྐྱོན་མེད་དོ། ། མ་ཚོགས་པའི་ཐོབ་པར་རུང་བ་ཙམ་ནི་དབང་པོ་ལ་སོགས་པ་ལ་ཡང་ཡོད་པས་ཧ་ཅང་ཐལ་ལོ་ཞེ་ན། ཐ་དད་པ་དང་རང་དབང་དུ་ཡུལ་རྣམ་པར་འཇོག་པས་ན། གཙོ་བོར་གྱུར་པའི་རུང་བ་ཙམ་ཡིན་པའི་ཕྱིར་དབང་པོ་ལ་སོགས་པ་ལ་ཐལ་བ་མེད་དོ། ། འོ་ན་གཙོ་བོར་འཇོག་པའི་རྒྱུ་མཚན་ཡུལ་རྣམ་པར་འཇོག་པར་བྱེད་པ་ཉིད་ཚད་མ་ཡིན་མོད། ནུས་པ་ལ་ལྟོས་པས་ཅི་བྱ། ནུས་པ་དང་ཡུལ་འཇོག་པ་ཐ་མི་དད་ན་ཡང་དངོས་པོ་རྟོགས་པ་ཚད་མ་ཡིན་པ་ཅི་སྟེ་དགགདངོས་པོ་རྟོགས་པ་ཚད་མའི་བྱེད་པ་ཡིན་གྱི་ཚད་མ་ཉིད་མ་ཡིན་ནོ་ཞེས་ཀྱང་ཇི་ལྟར་བརྗོད་འོན་ཏེ་ཡུལ་རྣམ་པར་འཇོག་པ་མཚོན་བྱར་བཞག་ནས་དེའི་མཚན་ཉིད་མི་སླུ་བ་ལ་བརྗོད་ན་ཡང་ཕན་ཚུན་བརྟེན་པར་འགྱུར་ཏེ། ཡུལ་རྣམ་པར་འཇོག་པས་ཁྱད་པར་དུ་བྱས་པ་ཁོ་ན་མི་སླུ་བ་ཡིན་པ་དང༌། མི་སླུ་བས་ཀྱང་ཡུལ་རྣམ་པར་འཇོག་པ་མཚོན་པའི་ཕྱིར་རོ་ཞེ་ན། འདི་ནི་སློབ་དཔོན་ཆོས་མཆོག་ལ་དྲི་བར་བྱ་བའི་བདག་ཅག་ལ་ནི་མ་ཡིན་ཏེ། དེ་ལྟར་མི་འདོད་པས་སོ།

། འོ་ན་ཅི་ལྟར་འདོད་ཅེ་ན། བདེན་པའི་དོན་གཏན་ལ་འབེབས་པ་ནི་ཚད་མ་ཡིན་ལ། དེ་ཡང་ཐ་སྙད་ལ་ལྟོས་ཏེ་མི་སླུ་བས་ཉེ་བར་མཚོན་པའོ། ། དེས་ན་དོན་གང་ལ་ཚད་མ་ཞུགས་པ་ན། དེ་ལ་མི་སླུ་བ་ཡང་ཡོད་ན། ཤེས་པ་དང་མི་སླུ་བ་དོན་གཅིག་ལ་འཇུག་པའི་ཕྱིར། མི་སླུ་བ་དང་ལྡན་པ་ཞེས་བྱ་སྟེ། དབང་པོ་དང་བཅས་པ་ཞེས་བྱ་བ་བཞིན་ནོ། ། འདིར་ནི་སློབ་དཔོན་ཆོས་མཆོག་གི་ལུགས་ལ་ལྟོས་ཏེ་ཚད་མའི་མཚན་ཉིད་བརྗོད་པ་ཡིན་ནོ། ། མཚན་ཉིད་ངེས་པར་བྱེད་པ་ནི་གཉིས་ཏེ། རང་དང་གཞན་ལས་སོ། ། དེ་ལ་རྗེས་སུ་དཔག་པ་མཐའ་དག་ནི། རང་ལས་ངེས་པའོ། ། དེ་ཡང་རང་རིག་པའི་མངོན་སུམ་གྱིས་ནི་མ་ཡིན་གྱི། གཞན་རིག་ཉིད་ཀྱིས་སོ། ། དེ་ཡང་རྗེས་སུ་དཔག་པའི་དོན་བདེན་པར་ངེས་པ་ནི་དེ་ལ་འཛིན་པའི་བློ་དེ་ཉིད་ལ་ཚད་མ་མ་ཡིན་པར་དོགས་པ་སྤོང་བའི་ཕྱིར་ཏེ། ཤེས་བྱ་བདེན་པ་ཡོད་པ་དང༌། དེ་ཡོད་པར་རྟོགས་པའི་ཤེས་པ་ཚད་ཉིད་ཡིན་པ་ནི་གྲུབ་བདེ་གཅིག་པའི་ཕྱིར་རོ། ། དོན་བྱེད་པར་སྣང་བའི་མངོན་སུམ་ཡང་དེ་བཞིན་ཏེ། གཞལ་བྱའི་འབྲས་བུ་མི་སླུ་བ་གཞན་རིག་གི་བློ་དེས་གཞལ་བྱ་དང་དེའི་འབྲས་བུ་ཡོད་པར་ངེས་པས་དེ་རྟོགས་པའི་བློ་ཡང་ཚད་མ་མ་ཡིན་པར་དོགས་པ་སྤོང་བའི་ཕྱིར་རོ།

 ། དེ་ཙམ་དམིགས་པས་སེམས་མགུ་བ་ནི། འདོད་པ་ཉམས་སུ་མྱོང་བར་སྣང་ཡང་གཞལ་བྱ་ལ་མེད་པར་དོགས་པ་མ་ཡིན་ནོ། ། སྒྲུབ་བྱེད་དུ་སྣང་བའི་མངོན་སུམ་ནི་གཉིས་ཏེ། གོམས་པ་པ་དང་དང་པོ་པའོ། ། སྔ་མ་ནི་རང་ལས་ཚད་མ་ཡིན་ཏེ། ཡུལ་དང་དུས་དང་གསལ་བྱེད་དང༌། རྨུགས་པ་མེད་པའི་རྟོགས་པ་པོ་དང༌། འཛིན་བྱེད་ཀྱི་ཁྱད་པར་དང་ལྡན་པའི་དོན་བདེན་པར་ངེས་པ་ན། རང་ཉིད་ལ་ཚད་མ་མ་ཡིན་པའི་དོགས་པ་སྤོང་བའི་ཕྱིར་རོ། ། དེ་ལྟར་ན་འདི་ཡང་གཞན་རིག་པས་ཡུལ་བདེན་པར་རྟོགས་པའི་ཤུགས་ཀྱིས་དེའི་བློ་ཚད་མར་ངེས་པ་ནི་རང་ལས་ཡིན་ནོ། ། གཉིས་པ་ནི་གཞན་ལས་ཡིན་ནོ། ། དེ་ལ་ཡང་གསུམ་སྟེ། གཞན་ལས་ངེས་པ་བྱ་བའི་ཁྱད་པར་དང༌། ངེས་པར་བྱེད་པའི་ཁྱད་པར་དང༌། ངེས་པའི་དོན་ཏོ། ། དང་པོ་ནི་སློབ་དཔོན་ཆོས་མཆོག་ལྟར་ན་གསུམ་སྟེ། དོན་ཡོད་པ་ཙམ་ལ་ཐེ་ཚོམ་ཟ་བ་དང༌། སྤྱི་ཡོད་པར་ངེས་ཀྱང་ཁྱད་པར་ཐེ་ཚོམ་ཟ་བ་དང༌། སྣང་བ་ཉིད་ལ་ཐེ་ཚོམ་ཟ་བའོ་ཞེའོ། ། དེ་ལ་དང་པོ་ནི་དཔེར་ན་མེར་སྣང་བ་ངེས་ཀྱང༌། ཅི་སྒྱུ་མའི་མེ་ལྟར་མི་བདེན་པའམ། འོན་ཏེ་བདེན་ཞེས་ཐེ་ཚོམ་ཟ་བའོ། ། འདི་ནི་སྣང་བ་ངེས་པས་ཚད་མ་ཡིན་ཡང༌། ཚད་མ་ལ་ཡིད་མི་ཆེས་པ་ཡོད་པ་ལ་ཐེ་ཚོམ་ཟ་བས་རང་ལས་ཚད་མའི་ཐ་སྙད་མ་གྲུབ་བོ། ། འདི་ལ་ཡོད་པར་ཐེ་ཚོམ་ཟ་བ་ཚད་མའི་བྱ་བ་ལ་མི་གནོད་ཀྱང༌། ཕྱིན་ཅི་ལོག་ཏུ་ངེས་ན་ནི། ཚད་མའི་བྱ་བ་ལ་གནོད་པས་ཚད་མ་མ་ཡིན་ཏེ་འཇུག་པའི་ནུས་པ་བཅོམ་པའི་ཕྱིར་རོ། ། ཞེས་སློབ་དཔོན་ཆོས་མཆོག་འདོད་དོ། ། དེ་ལྟར་ན་ཐག་རིང་པོ་ཆོད་པས་ཐོབ་པར་བྱ་བ་མ་ཡིན་པར་ངེས་པ་ཡང་ཚད་མ་མ་ཡིན་པར་ཐལ་ལོ། ། དེས་ན་སྣང་བ་ངེས་ན་ཡོད་པ་ལ་ལོག་པར་ངེས་ཀྱང་ཚད་མར་ལྟའོ། ། ཡོད་པའི་ཁྱད་པར་ལ་ཐེ་ཚོམ་ཟ་བ་ནི་ཤིང་དུ་ངེས་ཀྱང་ཤ་པར་ཐེ་ཚོམ་ཟ་བའམ། དམར་པོར་ངེས་ཀྱང་མེ་དང་ནོར་བུར་མ་ངེས་པ་ལྟ་བུའོ། ། འདི་ལ་སྤྱིའི་ཆ་ལ་ནི་ཚད་མ་ཡིན་ཞིང་རང་ལས་ངེས་པ་ཡིན་ལ༑ ཁྱད་པར་གྱི་ཆ་ལ་ནི་ཚད་མ་ཡིན་མོད་ཀྱི་གཞན་ལས་ངེས་པ་ཡིན་ནོ།

ཁྱད་པར་ལ་ཚད་མ་ཡིན་པ་ཡང་སྤྱི་ནི་ཁྱད་པར་གྱིས་དོན་བྱེད་པའི་ཕྱིར་དང༌། དོན་དུ་གཉེར་བའི་ཚད་མའི་ཡུལ་ཡང་དོན་བྱེད་པ་ཉིད་ཡིན་པས་སོ། ། འོ་ན་ཁྱད་པར་འཛིན་པའི་བློས་ཁྱད་པར་ཡུལ་དུ་བྱས་པ་ན་ཚད་མའི་ཡུལ་མ་ལུས་པར་གྲུབ་པས་ཕྱིས་ཀྱི་སྤྱི་བློ་ཚད་མ་མ་ཡིན་པར་འགྱུར་རོ། ། ཞེ་ན་མ་ཡིན་ཏེ། ཁྱད་པར་ལ་མ་རེག་པའི་ཚད་མའི་ཡུལ་མེད་ཀྱང་ཁྱད་པར་དེ་ཉིད་ཚད་མ་དུ་མའི་ཡུལ་ཡིན་ཏེ། སྤྱི་གཞན་དང་གཞན་གྱིས་ཟིན་པ་ན་འབྲས་བུ་གཞན་དང་གཞན་ལ་མཁོ་བས་དོན་དུ་གཉེར་བ་གཞན་དང་གཞན་གྱི་ཡུལ་དུ་འགྱུར་བའི་ཕྱིར་རོ། ། དེས་ན་ཁྱད་པར་ཙམ་འཛིན་པས་སྤྱི་གཞན་གྱིས་འཛིན་པའི་ཁྱད་པར་དེ་ཉིད་གཞལ་བྱ་གཞན་དུ་གྱུར་པ་མ་རྟོགས་ཀྱང༌། སྤྱི་འཛིན་པའི་ཚད་མས་ནི་ཁྱད་པར་དེ་རྟོགས་པ་ཁོ་ནའོ། ། གལ་ཏེ་སྤྱི་འཛིན་པ་ཁྱད་པར་ངེས་པར་བྱེད་ན། ཡོད་པ་ཙམ་དུ་རྟོགས་པའི་ཚད་མ་ཡང་སྔོན་པོ་རྟོགས་པར་བྱེད་པར་འགྱུར་རོ། ། དེ་ལྟ་ན་གཞལ་བྱ་རྟོགས་པའི་ཚད་མས་མི་རྟག་པར་ངེས་པར་ཡང་ཐལ་ལོ་ཞེ་ན། རེ་ཞིག་སྔོན་པོ་ལ་རྒྱང་རིང་པོ་ནས་སྐྱ་བོར་སྣང་བ་ནི་སྔོན་པོའི་ཁ་དོག་ལ་ཚད་མ་མ་ཡིན་ན། དེ་དང་ཐ་མི་དད་པ་དེ་ལ་བརྟེན་པའི་ཡོད་པ་ལ་ཡང་ཚད་མ་མ་ཡིན་པ་ཉིད་དོ། ། དེ་སྟེ་དེ་འདྲ་བ་ཡོད་པ་ལ་ཚད་མར་འདོད་ན་ནི་རེག་པ་ལ་སོགས་པའི་ཡོད་པ་ལ་ཚད་མ་ཡིན་པས། ཡོད་པ་ངེས་པ་དེའི་ཚད་མའི་ཁྱད་པར་ལ་ཚད་མར་འདོད་པ་ཁོ་ནའོ། ། གཞལ་བྱ་ནི་མི་རྟག་པ་ལ་ལྟོས་ཏེ་སྤྱི་མ་ཡིན་ཏེ། འདིར་ཁྱབ་ཆེ་བ་ཙམ་གྱི་སྤྱི་དང་ཁྱད་པར་དུ་འདོད་པ་མ་ཡིན་གྱི། སྔར་བཤད་པའི་རྟེན་དང་བརྟེན་པ་ལ་དེར་འདོད་པའི་ཕྱིར་དང༌། གཞལ་བྱ་ཉིད་ཀྱང་མི་རྟག་པ་ཉིད་ལ་མི་བརྟེན་པའི་ཕྱིར་རོ། ། གསུམ་པ་སྣང་བ་ལ་ཐེ་ཚོམ་ཟ་བ་ནི། དཔེར་ན་སྔོན་པོར་སྣང་བའི་བློ་ངོ་ལ་སྐྱེས་སམ་མ་སྐྱེས་ཞེ་བྱ་བ་ལྟ་བུ་སྟེ། དེ་ཡང་ཐེ་ཚོམ་གྱིས་སྣང་བའི་ཆ་ལ་ཞེན་པར་བྱས་པས་སྣང་བ་ངེས་པ་ལ་མི་ལྟོས་པར་ཚད་མའི་བྱ་བ་གྲུབ་པའི་ཕྱིར་ཚད་མ་ཡིན་ནོ་ཞེས་སློབ་དཔོན་ཆོས་མཆོག་གསུང་ངོ༌།

། འདི་ནི་ཤིན་ཏུ་མི་རིགས་ཏེ། སྣང་བར་མ་ངེས་པ་ཡང་ཚད་མའི་ཡུལ་ཡིན་ན་སྐད་ཅིག་མ་ལ་སོགས་པ་ཡང་ཅི་སྟེ་མངོན་སུམ་གྱིས་ཚད་མའི་ཡུལ་མ་ཡིན། དེ་ལ་ནི་འདི་སྐད་ཅིག་མ་ཡིན་ནམ་མ་ཡིན་ཞེས་ཐེ་ཚོམ་ཟ་བ་ཡང་དེ་མངོན་སུམ་གྱི་བྱེད་པ་སྟོན་པར་མི་འགྱུར་ཏེ། སྣང་ངམ་མི་སྣང་ཞེས་སྣང་བར་ཞེན་པ་མེད་པའི་ཕྱིར་རོ་ཞེ་ན༑ འོ་ན་སྣང་བའི་རང་བཞིན་སྐད་ཅིག་མར་ཤེས་པར་འདོད་པ་མེད་པར་ཐལ་ཏེ། སྣང་བ་རྟག་པར་ངེས་པའམ་མ་རྟོགས་པ་ཁོ་ནའི་ཡུལ་དུ་འགྱུར་བས་སོ། ། དེ་ལྟ་ན་དེ་ལ་ཤེས་པར་འདོད་པས་བྱས་པའི་རྗེས་དཔག་ཀྱང་མི་འཇུག་པར་ཐལ་ལོ། ། གལ་ཏེ་དེ་ལ་སྐད་ཅིག་མ་སྣང་བར་ཐེ་ཚོམ་ཟ་བ་ཡོད་ཀྱང་མྱོང་བས་སྐྱེད་པ་མ་ཡིན་པས་དེ་ལ་མྱོང་བ་ཚད་མར་མི་ཐལ་ན། མ་ཡིན་ཏེ། བུམ་པ་མཐོང་བས་དྲངས་པའི་ཐེ་ཚོམ་ཡོད་པའི་ཕྱིར་ཏེ། མ་མཐོང་ན་དོན་དེ་ལ་ཕྱོགས་པའི་རྣམ་པར་དཔྱོད་པ་མི་འཇུག་པར་མཐོང་བའི་ཕྱིར་རོ། ། དེས་ན་མི་རྟག་པ་ལ་སོགས་པ་སྔོན་པོར་སྣང་བའི་མངོན་སུམ་གྱི་གཞལ་བྱར་ཐལ་བ་ཇི་ལྟར་བཟློགདེས་ན་སྣང་བར་ངེས་པ་ལ་ལྟོས་ནས་ཚུ་རོལ་མཐོང་བའི་མངོན་སུམ་ཚད་མར་འདོད་པར་བྱའོ། ། མི་རྟག་པ་ནི་སྣང་བར་མ་ངེས་པས་ཚད་མའི་ཡུལ་དུ་ཐལ་བ་ག་ལ་ཡོད། དེ་ལྟ་ན་གཞན་ལས་ངེས་པར་བྱ་བའི་ཚད་མ་ནི་གཉིས་ཏེ། ཡོད་པ་ཙམ་ལ་ཐེ་ཚོམ་ཟ་བ་དང༌། དེ་ངེས་ཀྱང་ཡོད་པའི་ཁྱད་པར་ཐེ་ཚོམ་ཟ་བའོ། ། ངེས་པར་བྱེད་པ་ཡང་རྣམ་པ་བཞི་སྟེ། རྟགས་ལ་བརྟེན་པའི་རྗེས་སུ་དཔག་པ་དང༌། ལྷན་ཅིག་སྤྱོད་པའི་དོན་གཞན་འཛིན་པའི་མངོན་སུམ་དང༌། དེ་ཉིད་ལ་བར་དུ་རྣམ་པར་གསལ་བར་འཛིན་པའི་མངོན་སུམ་དང༌། མི་སླུ་བ་ངེས་པར་བྱེད་པ་དོན་བྱེད་པར་སྣང་བའི་མངོན་སུམ་མོ། ། ཤེས་པ་བཞི་པོ་དེ་ནི་རང་གི་གཞལ་བྱ་བདེན་པར་ངེས་པར་བྱེད་པ་ན་ཤེས་པ་སྔ་མའི་གཞལ་བྱ་བདེན་པར་ངེས་པར་བྱེད་པས་ཤེས་པ་སྔ་མ་ཚད་མར་ཤུགས་ཀྱིས་ངེས་པར་བྱེད་པ་ཡིན་ནོ། ། ངེས་པའི་དོན་ཅི་ཞེ་ན།

འདིས་ཐ་སྙད་དུ་བྱེད་པའི་དོན་ཏོ། ། འདིས་ནི་སྔ་མས་དོན་གྲུབ་པ་ཁོ་ན་ཐ་སྙད་སྒྲུབ་པའི་ཚད་མ་ཡིན་ནོ། ། དོན་དམ་པར་ན་ཚད་མ་ཉིད་ནི་ཐམས་ཅད་དུ་རང་གིས་ངེས་པ་ཡིན་ཏེ་ཚད་མ་མཐའ་དག་ཤེས་བྱ་ལ་ཚད་མ་ཡིན་པ་དང༌། ཤེས་བྱ་རྟོགས་པ་ཡང་ཤེས་པ་རྟོགས་པར་བྱེད་པ་ལ་ལྟོས་པའི་ཕྱིར་ཏེ། དབྱིག་པ་མ་རྟོགས་པར་དབྱིག་པ་ཅན་མི་རྟོགས་པ་ལྟར་འཛིན་པ་མ་རྟོགས་པར་ནི་གཟུང་བ་ཡང་མི་རྟོགས་པའི་ཕྱིར་རོ། ། དེས་ན་གཞལ་བྱ་གཏན་ལ་འབེབས་པས་རང་ཉིད་ཚད་མར་ཡང་དོན་རྟོགས་མོད་ཀྱི། གཞལ་བྱ་བདེན་པའི་ཐ་སྙད་དུ་བྱེད་པས་ཚད་མའི་ཐ་སྙད་དུ་བྱེད་པ་ཙམ་མོ། ། དེ་ལྟ་ན་གཞན་ལས་ཚད་མར་ངེས་པའི་དོན་ནི་གཞན་གྱིས་ཚད་མའི་ཐ་སྙད་དུ་བྱས་པའི་དོན་ཏོ། ། དེ་ནི་མཚན་ཉིད་ངེས་པར་བྱས་པའོ། ། ཚད་མའི་སྤྱིའི་མཚན་ཉིད་དོ། ། ག༢ ཚད་མ་སྤྱིའི་དབྱེ་བ་བཤད་པ། དབྱེ་བ་གཞན་དགག་པའི་དབང་དུ་བྱས་ཏེ། དང་པོ། རེ་ཞིག་མང་བ་འགོག་པ་ནི། གལ་ཏེ་ ཞེས་བྱ་བ་ལ་སོགས་པའི་ལན་དུ། ཚད་མ་རྣམ་གཉིས་ཁོ་ན་སྟེ་ ཞེས་བྱ་བའོ། ། ཅི་ལྟར་རྣམ་པ་གཉིས་ཁོ་ན་ཡིན་པ་དེ་སྟོན་པ་ནི། ཚད་མ་ཡིན་ན་འདི་གཉིས་ཁོ་ནར་འདུས་པའི་ཕྱིར་རོ། ། ཕྱིར་ཞེས་བྱ་བ་གཏན་ཚིགས་སྟོན་པ་ནི་མ་ཡིན་གྱི་འོན་ཀྱང་དེ་ལྟར་གྱི་དོན་དེ། ཚུལ་དེ་ལྟར་རྣམ་པ་གཉིས་ཁོ་ནའོ། ། ཞེས་བྱ་བའི་དོན་ཏོ། ། འདི་ནི་རེ་ཞིག་དམ་བཅའ་བའི་དོན་ཏོ། ། དེ་མངོན་སུམ་དང་རྗེས་སུ་དཔག་པ་ལས་གཞན་ནི་ཆོས་ཅན་ཚད་མ་མ་ཡིན་ཏེ་ཞེས་ཁོ་ནའི་དོན་དུ་གནས་པའོ། ། གཏན་ཚིགས་ནི་གཞལ་བྱ་དང་མི་ལྡན་པའི་ཕྱིར་རོ་ཞེས་དོན་གྱིས་བལྟའོ། ། ཡང་ན་ཚད་མར་གྱུར་པའི་ཤེས་པ་ནི་ཆོས་ཅན་དུ་བཟུང་སྟེ། མངོན་སུམ་དང་རྗེས་སུ་དཔག་པ་ལས་གཞན་མ་ཡིན་ཏེ། མངོན་སུམ་དུ་བྱ་བ་དང་རྟགས་ཀྱིས་དཔག་པར་བྱ་བ་ལས་མ་རྟོགས་པའི་གཞལ་བྱ་གཞན་དང་མི་ལྡན་པའི་ཕྱིར་ཞེས་བྱ་བའི་གཏན་ཚིགས་དོན་གྱིས་བལྟའོ། ། འདི་ལ་གཏན་ཚིགས་དང་པོ་མ་གྲུབ་སྟེ། གཞལ་བྱ་ནི་གཟུང་བར་བྱ་བ་ཡིན་ནོ།

། དེས་ན་གཟུང་བ་ཙམ་ནི། ཇི་ལྟར་རྗེས་སུ་དཔག་པ་ལ་ཡོད་པ་བཞིན་དུ་ཤེས་པ་གསུམ་ལ་ཡང་ཡོད་པས་མ་གྲུབ་བོ། ། འོན་ཏེ་དོན་དམ་པའི་གཟུང་བ་མེད་པས་འདོད་ན་མ་ངེས་ཏེ། རྗེས་སུ་དཔག་པ་ལ་དེ་མེད་ཀྱང་ཚད་མར་འདོད་པས་སོ་ཞེས་དོགས་ན། འདི་ལ་གཟུང་ཡུལ་ནི་གཞལ་བྱར་བརྗོད་པར་མི་འདོད་ཀྱི་འོན་ཀྱང་ཞེན་ཡུལ་ལོ། ། དེ་ཡང་དོན་དམ་པར་ཡོད་པ་ཉིད་ཡིན་ནོ། ། དེ་ལྟ་ཡིན་དང་ཤེས་པ་གཞན་ལ་ཞེན་ཡུལ་མེད་པར་མ་གྲུབ་པ་ནི་གཉིས་ཏེ། མངོན་སུམ་དང་ལྐོག་ཏུ་གྱུར་པ་ཉིད་ཀྱིས་གཞལ་བྱ་དང་ལྡན་པའམ། འོན་ཏེ་དེ་ལས་གཞན་གྱིས། དང་པོ་ནི་མི་སྲིད་དེ། གཞལ་བྱ་དེ་གཉིས་དང་ལྡན་པ་ནི་མངོན་སུམ་རྗེས་དཔག་གིས་ཁྱབ་པའི་ཕྱིར་དང༌། ཤེས་པ་གསུམ་པ་ཡང་དེ་གཉིས་འགལ་བས་དེའི་ཁྱབ་བྱ་གཞལ་བྱ་གཉིས་དང་ལྡན་པ་དང་འགལ་བས་སོ། ། གཞལ་བྱ་གཉིས་དང་ལྡན་པ་ལ་མངོན་སུམ་དང་རྗེས་དཔག་གིས་ཇི་ལྟར་ཁྱབ་ཅེ་ན། མངོན་སུམ་གྱི་གཞལ་བྱ་ཅན་ལ་ནི་མངོན་སུམ་གྱི་ཚད་མ་ལས་གཞན་དུ་སུ་ཡང་ཁས་མི་ལེན་པས་འབད་མི་དགོས་སོ། ། ལྐོག་གྱུར་ཀྱི་གཞལ་བྱ་ཅན་ལ་ཚད་མ་གཞན་དུ་ལོག་པར་རྟོགས་པ་ཡོད་པས་དེ་དགག་པའི་སྒོ་ནས་ལྐོག་གྱུར་ཀྱི་གཞལ་བྱ་ཅན་ལ་རྗེས་སུ་དཔག་པས་ཁྱབ་པ་སྒྲུབ་པ་ནི། འབྲེལ་བ་ནི་ ཞེས་བྱ་བ་ལ་སོགས་པའོ། ། དེ་ནི་རྣམ་པར་རྟོག་པ་དང་པོ་བསལ་བས་མ་གྲུབ་པ་སྤངས་སོ། ། གཉིས་པ་འགོག་པ་ཡང་ དོན་ནི་རྣམ་པ་གཉིས་ཉིད་དེ་ ཞེས་བྱ་བའོ། ། དེ་ལྟར་རྣམ་པར་རྟོག་པ་གཉིས་བཀག་པས་ཤེས་པ་གཞན་ལ་གཞལ་བྱ་དང་མི་ལྡན་པའི་གཏན་ཚིགས་གྲུབ་པ་ཡིན་ནོ། ། གཏན་ཚིགས་གཉིས་པའི་དབང་དུ་བྱས་ནས་ཀྱང་སྔ་མ་བཞིན་དོགས་པ་བསུ་སྟེ། མ་གྲུབ་པ་སྤོང་བ་གཞུང་འདི་དང་འདི་ལྟར་སྤྱར་རོ། ། ཚད་མ་ལ་གཞལ་བྱ་གཞན་མེད་པར་མ་གྲུབ་པ་ནི་རྣམ་པ་གཉིས་ཏེ་མངོན་སུམ་དང་ལྐོག་ཏུ་གྱུར་པ་ཉིད་མངོན་སུམ་དུ་བྱ་བ་དང༌། དཔག་པར་བྱ་བ་ལས་གཞན་ཡིན་པས་དེ་གཉིས་ཉིད་ཀྱིས་གཞལ་བྱ་གཞན་དང་ལྡན་པའམ།

འོན་ཏེ་གཉིས་ཀ་མ་ཡིན་པས་གཞལ་བྱ་གཞན་དང་ལྡན། དང་པོ་ནི་མི་སྲིད་དེ། དེ་གཉིས་ནི་མངོན་སུམ་དུ་བྱ་བ་དང་རྟགས་ལས་དཔག་པར་བྱ་བས་ཁྱབ་པའི་ཕྱིར་རོ། ། ཅི་ལྟར་ཞེ་ན་རེ་ཞིག་མངོན་སུམ་དུ་གྱུར་པ་ནི་མངོན་སུམ་གྱི་གཞལ་བྱ་ལས་གཞན་དུ་སུ་ཡང་མི་འདོད་དོ། ། ལྐོག་ཏུ་གྱུར་པ་ལས་རྟགས་ཀྱིས་དཔག་པར་བྱ་བ་ལས་གཞན་དུ་ལོག་པར་རྟོགས་པ་ཡོད་པས། དེ་དགག་པའི་དོན་དུ་དེའི་ཡུལ་ཅན་གྱི་ཚད་མ་ལ་རྗེས་དཔག་གི་མཚན་ཉིད་ཀྱིས་ཁྱབ་པར་བསྟན་པས་ལྐོག་གྱུར་ཀྱི་དོན་རྟགས་ལས་དཔག་པར་བྱ་བས་ཁྱབ་པར་དོན་གྱིས་སྟོན་པ་ནི། འབྲེལ་བ་ནི་ཞེས་བྱ་བ་ལ་སོགས་པའོ། ། རྣམ་པར་རྟོག་པ་གཉིས་པ་ནི་དོན་ནི་ཞེས་བྱ་བ་ལ་སོགས་པ་སྟེ་སྔ་མ་བཞིན་ནོ། ། དེ་ལྟར་ཕྱོགས་ཆོས་བསྒྲུབས་ནས། གཞལ་བྱ་གཞན་དང་མི་ལྡན་ཡང་ཚད་མ་གཞན་ཡིན་པ་ཅི་འགལ་ཏེ། མངོན་སུམ་དང་རྗེས་སུ་དཔག་པར་བྱ་བའི་ཡུལ་ཅན་ཉིད་རྣམ་པ་གཞན་དང་ལྡན་པས་འཇུག་པའི་ཕྱིར་ཚད་མ་གཞན་དུ་འགྱུར་ལ་རག་གོ་ཞེས་མ་ངེས་པར་དོགས་པ་སེལ་བ་ དེ་ལ་གང་ཞིག་ ཅེས་བྱ་བ་ལ་སོགས་པའོ་ཞེས་བྱ་བ་ནི་སློབ་དཔོན་ཆོས་མཆོག་གི་བཤད་པའོ། ། འདི་ནི་མི་འཐད་དེ། ཤེས་པ་གཞན་ལས་གཞལ་བྱ་མེད་པ་ཞེས་བྱ་བའི་གཏན་ཚིགས་དང་ཚད་མ་ཡིན་པ་ཞེས་བྱ་བའི་བསྒྲུབ་བྱའི་དོན་རྣམས་ཐ་སྙད་ཀྱི་སྒོ་ནས་ཀྱང་ལྡོག་པས་བྱས་པའི་ཐ་དད་པ་མེད་པའི་ཕྱིར་རོ། ། དེ་ལྟར་མ་ཡིན་ན་རྗེས་སུ་དཔག་པ་དང་དོན་བྱེད་པར་སྣང་བའི་མངོན་སུམ་གཞལ་བྱ་དང་ལྡན་པར་རང་ཉིད་ཀྱིས་ངེས་ཀྱང་ཚད་མ་གཞན་གྱིས་ངེས་པར་ཐལ་བའི་ཕྱིར་རོ། ། གཞལ་བྱ་དང་ལྡན་པར་ངེས་པ་ན་ཚད་མའི་དོན་གྲུབ་ཀྱང་ཐ་སྙད་མ་གྲུབ་པ་ཡང་མ་ཡིན་ཏེ། རྗེས་སུ་དཔག་པའི་ཤེས་པ་ཡང་གཞན་ལས་ཚད་མའི་ཐ་སྙད་དུ་གྲུབ་པར་ཐལ་ལོ། ། དེ་ལྟ་ན་དེའི་ཚད་མ་ཉིད་གཞན་ལས་ངེས་པར་འགྱུར་རོ། ། དེ་བཞིན་དུ་གཏན་ཚིགས་གཉིས་པ། མངོན་སུམ་དང་རྗེས་སུ་དཔག་པར་བྱ་བ་ལས་གཞན་པའི་གཞལ་བྱ་མེད་པ་ཞེས་བྱ་བ་མངོན་སུམ་དང་ལྐོག་ཏུ་གྱུར་པ་ལས་མ་གཏོགས་པའི་གཞལ་བྱ་མེད་པར་གྲུབ་པ་དང༌།

གཞལ་བྱ་དེ་གཉིས་ལ་མངོན་སུམ་དང་དཔག་བྱས་ཁྱབ་པར་བྱ་བའི་ཕྱིར་གཞལ་བྱ་གཉིས་པོའི་ཡུལ་ཅན་ཡང་མངོན་སུམ་དང་རྗེས་དཔག་གི་རང་བཞིན་གྱིས་ཁྱབ་པར་ངེས་པས་གྲུབ་པ་ཡིན་ལ། དེ་ལྟར་ངེས་པ་ཡང་ཚད་མ་གཉིས་ཉིད་དུ་ངེས་པས་ཁྱབ་སྟེ། གཞལ་བྱ་དང་ལྡན་པ་གཉིས་སུ་ངེས་པ་ཉིད་ཚད་མ་གྲངས་ངེས་པ་ཡིན་པས་སོ། ། དེ་ལྟ་ན་ཡང་ཕན་ཚུན་བརྟེན་པར་འགྱུར་རོ། ། དེ་བས་ན་འདིར་དམ་བཅའ་བ་ནི་ཚད་མ་རྣམ་གཉིས་ཁོ་ན་ ཞེས་བྱ་བའི་ངེས་གཟུང་གིས་གྲུབ་པའི་དོན་ཚད་མ་ཉིད་ལ་གྲངས་གཞན་དང་ལྡན་པ་དགག་པ་དང༌། གཞན་ལ་ཚད་མ་ཉིད་དགག་པ་སྟེ། གཅིག་རྟོགས་པས་གཉིས་པ་ཡང་དོན་གྱིས་ངེས་པས་རྟོགས་པ་གཅིག་གི་ཡུལ་དུ་གྱུར་པའི་དོན་གང་ཡང་རུང་བའོ། ། དེའི་གཏན་ཚིགས་ནི་དམ་བཅའ་དང་པོའི་དབར་དུ་བྱས་ཏེ། མངོན་སུམ་དང་ལྐོག་ཏུ་གྱུར་པ་ལས་མ་རྟོགས་པའི་གཞལ་བྱ་གཞན་དང་མི་ལྡན་པ་ཞེས་བྱ་བ་ཡིན་ལ། གཉིས་པའི་ནི་མངོན་སུམ་དང་ལྐོག་ཏུ་གྱུར་པའི་གཞལ་བྱ་གཉིས་དང་མི་ལྡན་པའི་ཕྱིར་ཞེས་བྱ་བ་ཡིན་ནོ། ། དེ་ལ་གཏན་ཚིགས་དང་པོའི་དབང་དུ་བྱས་ཏེ། གཞལ་བྱ་གཞན་དང་མི་ལྡན་པ་ནི་མ་གྲུབ་སྟེ། གཞན་འགོག་པའི་ཚད་མ་མེད་པས་སོ་སྙམ་ན། གཞལ་བྱ་མངོན་སུམ་དང་ལྐོག་ཏུ་གྱུར་པ་ཕན་ཚུན་སྤངས་པར་ཚད་མས་ངེས་པ་ཡིན་ཏེ། གཅིག་གི་རང་བཞིན་ངེས་པ་ལ་འཇུག་པའི་ཚད་མ་དེ་ཁོ་ནས། དེ་ཡོངས་སུ་གཅོད་པ་དང༌། གཞན་རྣམ་པར་གཅོད་པ་དང༌། ཕུང་པོ་གསུམ་པ་ཡང་མེད་པར་ངེས་པའི་ཕྱིར་རོ། ། ཚད་མ་གཅིག་གིས་དེ་ལྟར་ངེས་པ་ཡང་རང་རིག་པའི་མངོན་སུམ་གྱིས་ངེས་པ་ཡིན་ནོ། ། དེས་ན་གཞལ་བྱ་གཉིས་ཁོ་ནར་ངེས་པའི་ཕྱིར་རོ་ཞེས་བྱ་བ་དངོས་སུ་མ་བརྗོད་ཀྱང་རྩ་བར་དོན་གྱིས་གོ་བར་འཕངས་པས་གཏན་ཚིགས་གྲུབ་བོ། ། འོ་ན་གཞལ་བྱ་གཞན་མི་ལྡན་མོད། ཚད་མ་གཞན་དུ་འགྱུར་ན་ཅི་འགལ་སྙམ་ན། གཞལ་བྱ་གཞན་དང་མི་ལྡན་པ་ལ་ཚད་མ་གཞན་མ་ཡིན་པས་ཁྱབ་པ་རྗེས་སུ་འགྲོ་བའི་སྒོ་ནས་སྟོན་པ་ནི། འབྲེལ་བ་ནི་ཞེས་བྱ་བ་ལ་སོགས་པའོ།

། འདི་ལ་གཞལ་བྱ་གཞན་མེད་པ་ཚད་མ་གཞན་དུ་འགྱུར་བ་ནི་རྣམ་པ་གཉིས་ཏེ། གཞལ་བྱ་མེད་པའི་ཚད་མའམ། གཞལ་བྱ་གཉིས་པོ་དེ་ཉིད་ཀྱི་ཡུལ་ཅན་ཞིག་ཡིན། དང་པོ་ནི་མི་སྲིད་དེ། གཞལ་བྱ་མེད་པ་དང༌། གཞལ་བྱ་ཕྱིན་ཅི་མ་ལོག་པའི་ཚད་མ་ཉིད་ཕན་ཚུན་འགལ་བར་རིག་པས་ངེས་པའི་ཕྱིར་རོ། ། གཉིས་པ་ཡང་མི་སྲིད་དེ། གཞལ་བྱ་གཉིས་ཀྱི་ཡུལ་ཅན་གྱི་ཚད་མའི་རང་བཞིན་ངེས་པར་འཛིན་པའི་རང་གི་ངོ་བོ་རིག་པའི་མངོན་སུམ་གྱིས་ངེས་པའི་ཕྱིར་རོ། ། ཞེས་བྱ་བའི་དོན་ཏོ། ། རྩ་བའི་དོན་དེ་ཉིད་འཆད་པ་ན། རྩ་བའི་དོན་གྱིས་ཐོབ་པའི་མ་གྲུབ་པ་སྤང་བ་ཉིད་གསལ་བར་སྟོན་པ་ནི། དོན་ནི་རྣམ་པ་གཉིས་ཉིད་དེ་ ཞེས་བྱ་བའོ། ། ད་ལྟར་མ་གྲུབ་པ་སྤངས་ནས་མ་ངེས་པ་སྤང་བའི་ཕྱིར་གཞལ་བྱ་གཞན་དང་མི་ལྡན་པ་ལ་ཚད་མ་གཞན་དང་མི་ལྡན་པ་ལ་ཚད་མ་གཞན་མ་ཡིན་པས་ཁྱབ་པ་ཉིད་སྟོན་པ་ནི་ དེ་ལ་

ཞེས་བྱ་བ་ལ་སོགས་པའོ། ། ཡང་ན་གཏན་ཚིགས་གཉིས་པའི་དབང་དུ་བྱས་ཏེ། གཞལ་བྱ་གཉིས་དང་མི་ལྡན་ཡང་ཚད་མ་ཉིད་ཅི་འགལ་སྙམ་ན། འདི་ལ་གཞལ་བྱ་གཉིས་དང་མི་ལྡན་པར་ཚད་མར་འགྱུར་བ་ནི་རྣམ་པ་གཉིས་ཏེ། གཞལ་བྱ་གཏན་མེད་པའམ། གཞལ་བྱ་གསུམ་པ་དང་ལྡན་པའོ། ། དང་པོ་ནི་སྔ་མ་ལྟར་ཚད་མ་དང༌། གཞལ་བྱ་མེད་པ་ཉིད་འགལ་བར་རང་རིག་པས་ངེས་པས་འགོག་གོ ། གཉིས་པ་མངོན་སུམ་གྱི་གཞལ་བྱའི་རང་བཞིན་ཡོངས་སུ་གཅོད་པའི་མངོན་སུམ་གྱིས་ཕུང་པོ་གསུམ་པ་འགོག་པས་བཀག་པ་ཡིན་ནོ་ཞེས་རྩ་བར་དོན་གྱིས་གོ་བས་གྲུབ་བོ། ། འོ་ན་ཆོས་ཅན་ཤེས་པ་གཞན་ལ་གཞལ་བྱ་གཉིས་དང་མི་ལྡན་པ་ཉིད་ཇི་ལྟར་ངེས་སྙམ་ན། ཕྱོགས་ཆོས་སྟོན་པ་ནི་འབྲེལ་བ་ནི་ཞེས་བྱ་བ་ལ་སོགས་པའོ། ། གཞལ་བྱ་གཉིས་ཀྱི་ཡུལ་ཅན་ལ་ནི་མངོན་སུམ་དང་རྗེས་སུ་དཔག་པས་ཁྱབ་པ་ན། ཁྱབ་བྱེད་བཀག་པ་དང་ལྡན་པར་ངེས་པ་དེ་ལ་ཁྱབ་བྱ་བཀག་པ་ཡང་ཡོད་པས་ངེས་སོ། ། དེ་ལ་མངོན་སུམ་གྱི་གཞལ་བྱ་ཅན་ལ་མངོན་སུམ་གྱི་མཚན་ཉིད་ཀྱིས་ཁྱབ་པ་ལ་ནི་ལོག་པར་རྟོག་པ་རབ་ཏུ་གྲགས་པ་མེད་པས་སླ་བར་བསམས་ཏེ་རྩ་བར་མ་བྲིས་སོ། ། ལྐོག་གྱུར་ཀྱི་གཞལ་བྱ་ཅན་ལ་རྗེས་དཔག་གིས་ཁྱབ་པ་ལ་ནི་ལོག་པར་རྟོགས་པ་མཐོང་བས་རྩ་བར་དངོས་སུ་བསྟན་ཏོ། ། རྣམ་པར་འགྲེལ་པ་ན་རྩ་བར་དོན་གྱིས་གནས་པ་ཉིད་སྟོན་པ་ནི། དོན་ནི་རྣམ་པ་གཉིས་ཉིད་དེ། མངོན་སུམ་དང་ལྐོག་ཏུ་གྱུར་པའོ་ཞེས་བྱ་བའོ། ། མངོན་སུམ་དང་ལྐོག་ཏུ་གྱུར་པ་དག་ནི་ཤེས་པ་གཅིག་ལ་ལྟོས་ཏེ། ཕན་ཚུན་རྣམ་པར་གཅོད་པ་ཉིད་དོ། ། དེས་ན་སློབ་དཔོན་ཆོས་མཆོག་ན་རེ། མངོན་སུམ་གྱི་དོན་གྱི་མཚན་ཉིད་ནི་ཤེས་པ་ལ་སྣང་བ་གཏོད་པར་བྱེད་པ་དང༌། ཤེས་པའི་སྣང་བ་དང་གཅིག་ཏུ་ཞེན་པར་བྱས་པ་སྟེ། དོན་དང་བློ་ལ་ལྟོས་པའི་ཆོས་གཉིས་དང་ལྡན་པའོ། ། སྐད་ཅིག་མ་ཉིད་ལ་ནི་ཤེས་པའི་སྣང་བ་དང༌། གཅིག་ཏུ་བཟུང་བ་མེད་པས་མངོན་སུམ་ཉིད་མ་ཡིན་ནོ་ཞེས་ཟེར་བ་དེ་ནི་མ་ཡིན་ནོ།།

དེ་ལྟ་ན་གྲངས་ངེས་པ་ལ་གནོད་པ་དང༌། དབང་པོའི་བློ་རྣམ་པར་རྟོག་པར་ཐལ་བ་དང༌། མངོན་སུམ་གྱི་མཚན་ཉིད་ལ་མ་ཁྱབ་པའི་ཉེས་པ་གསུམ་མོ། ། དང་པོ་ནི་ལྐོག་གྱུར་ཀྱི་དོན་སྐད་ཅིག་མ་ཡུལ་དུ་བྱེད་པའི་དབང་པོའི་བློ་ལ་རྗེས་དཔག་གི་མཚན་ཉིད་ཀྱིས་མ་ཁྱབ་པས་ཚད་མ་གཞན་ཇི་ལྟར་དགགགལ་ཏེ་ཚད་མ་མ་ཡིན་པའི་བློའི་འཇུག་པ་གཞན་ཡོད་ཀྱང་ཚད་མ་ནི་དེ་ལྟ་མ་ཡིན་པས་མི་གནོད་ན་ཕྱིན་ཅི་མ་ལོག་པའི་བློ་ལྐོག་ཏུ་གྱུར་པ་ལ་རྗེས་དཔག་གི་རང་བཞིན་མ་ཡིན་པས་འཇུག་ན། ཚད་མ་ལ་ཡང་དེ་དང་འདྲ་བར་མགོ་བསྒྲེས་པས་གྲངས་གཞན་དགག་པ་ལ་གནོད་པས་སོ། ། གཉིས་པ་ནི་གལ་ཏེ་སྐད་ཅིག་མ་མངོན་སུམ་གྱི་དོན་མ་ཡིན་ལྐོག་ཏུ་གྱུར་པར་འགྱུར་རོ། ། དེ་ལྟ་ན་ལྐོག་གྱུར་ཀྱི་དོན་བསྐལ་བའི་རང་བཞིན་དེ་འདྲ་བ་ལ་དམིགས་པའི་དབང་པོའི་ཤེས་པ་རྣམ་པར་རྟོག་པར་ཐལ་ལོ། ། དེ་ལྟ་མ་ཡིན་ན་རྗེས་སུ་དཔག་པ་རྣམ་པར་རྟོག་པར་ཇི་ལྟར་གཞགབརྗོད་པ་དང་འདྲེར་རུང་བར་སྣང་བས་སོ་ཞེ་ན། དོན་ཉེ་བ་མ་ཡིན་པའི་ཕྱིར་སྣང་བ་ངེས་པ་མེད་པར་གྲུབ་ལ། དེས་ན་བརྗོད་པ་དང་འདྲེར་རུང་བ་ཡང་གྲུབ་པས་ད་ནི་དབང་པོའི་བློ་སྐད་ཅིག་མ་ལ་སོགས་པས་འཛིན་པ་ཡང་རྟོགས་པར་གྲུབ་བོ། ། ག༣ གྲངས་ངེས་བཤད་པ། གསུམ་པ་ནི་གལ་ཏེ་ཉེས་པ་དེས་འཇིགས་པས་སྐད་ཅིག་མ་རྟོགས་པའི་དབང་པོའི་བློ་སྣང་བ་ལ་མ་ངེས་པ་དེ་འདྲ་བ་ཡང་རང་གི་དོན་མངོན་དུ་བྱེད་པས་མངོན་སུམ་གྱི་ཤེས་པ་ཡིན་ལ། དེའི་ཡུལ་ཡང་ཤེས་པ་དེ་ཉིད་ལ་ལྟོས་ཏེ། ལྐོག་ཏུ་མ་གྱུར་པ་ཡིན་ན། དེའི་ཚེ་སྣང་བ་དང་ཅིག་ཏུ་ཞེན་པར་བྱས་པ་མེད་ཀྱང་མངོན་སུམ་གྱི་རང་བཞིན་དུ་ཁས་བླངས་པས་མཚན་ཉིད་མ་ཁྱབ་བོ། ། འོ་ན་མངོན་སུམ་གྱི་གཞལ་བྱ་རྟོགས་པས་དེ་འཛིན་པ་ཚད་མར་འགྱུར་རོ་ཞེ་ན། མངོན་སུམ་གྱི་དོན་ལ་འཇུག་གོ་ཅོག་མངོན་སུམ་གྱི་ཚད་མར་ཐལ་ན་ལྐོག་གྱུར་ཀྱི་དོན་ལ་འཇུག་གོ་ཅོག་རྗེས་སུ་དཔག་པའི་ཚད་མར་ཇི་ལྟར་མི་ཐལ།

དེ་ལྟ་ན་ཡིད་དཔྱོད་ལ་སོགས་པ་ཀུན་ཚད་མར་འགྱུར་རོ། ། དེས་ན་མངོན་སུམ་དུ་གྱུར་པ་ཡིན་ཡང་ཚད་མའི་གཞལ་བྱར་མ་ངེས་སོ། ། གལ་ཏེ་མངོན་སུམ་དང་ལྐོག་ཏུ་གྱུར་པ་དག་ཤེས་པ་གཅིག་ལ་ལྟོས་ཏེ་འགལ་བ་ཡིན་ན། སྐད་ཅིག་མ་ནི་ལྐོག་ཏུ་གྱུར་པ་སྔོན་པོ་ཉིད་ནི་མངོན་སུམ་དུ་གྱུར་པ་ཞེས་བྱ་བའི་ཐ་སྙད་ཇི་ལྟར་ཡིན་ཏེ། དེའི་ཡུལ་ཅན་མ་ཡིན་པའི་ཞེས་པ་ལ་ལྟོས་ཏེ་ནི་གཉིས་ཀ་ལྐོག་ཏུ་གྱུར་པའི་ཕྱིར་དང༌། དེའི་ཡུལ་ཅན་གྱི་ཤེས་པ་ལ་ལྟོས་ཏེ་ནི་གཉིས་ཀ་ཡང་མངོན་སུམ་དུ་གྱུར་པའི་ཕྱིར་རོ་ཞེ་ན། འདི་ནི་རང་ངེས་པར་བྱེད་པའི་ཚད་མ་ལ་ལྟོས་ནས་བརྗོད་པར་ཟད་དེ། དོན་དེ་ཉིད་ཀྱི་སྔོན་པོའི་ཆ་ནས་ནི་དོན་དེ་ལ་ལྟོས་ཏེ་མངོན་སུམ་གྱི་མཚན་ཉིད་དང་ལྡན་པའི་ཚད་མས་ངེས་པར་བྱ་བ་ཡིན་ལ། དོན་དེ་ཉིད་མི་རྟག་པའི་ཆ་ནས་ནི། དོན་དེ་ཉིད་ལ་ལྟོས་པའི་རྗེས་དཔག་གི་མཚན་ཉིད་དང་ལྡན་པའི་ཚད་མས་དོན་དེ་ལྐོག་ཏུ་གྱུར་པས་ངེས་པར་བྱ་བ་ཡིན་པའི་ཕྱིར་རོ། ། ཤེས་པ་དེ་གཉིས་ཀྱང་ཐ་དད་པ་ཁོ་ན་ཡིན་པས་ན་མངོན་སུམ་གྱི་མཚན་ཉིད་ཅན་གྱི་བློ་དེ་ལ་ནི་གཉིས་ཀ་ཡང་མངོན་སུམ་དུ་གྱུར་པ་ཁོ་ན་ཡིན་ལ༑ རྗེས་དཔག་ལ་ནི་གཉིས་ཀ་ཡང་ལྐོག་ཏུ་གྱུར་པ་ཁོ་ནའོ། ། དེས་ན་ཚད་མ་ཅན་གྱི་སྐྱེས་བུས་དོན་རང་ལ་བལྟོས་པའི་ཚད་མའི་སྒོ་ནས་ཐ་སྙད་དེ་ལྟར་འཐད་པ་ཡིན་ནོ། ། གལ་ཏེ་སྐད་ཅིག་མ་སྣང་བ་ལ་མ་ངེས་པའི་དབང་པོའི་བློ་ལ་ལྟོས་ནས་གཞལ་བྱ་མ་ཡིན་ན། དེ་ཤེས་པ་དེ་ལ་ལྟོས་ཏེ་མངོན་སུམ་དང་ལྐོག་ཏུ་གྱུར་པ་གཉིས་ཀ་མ་ཡིན་པར་བཞག་ན་ཅི་སྐྱོན་སྙམ་ན། འོན་ཏེ་དོན་དེ་རང་འཛིན་པའི་ཚད་མ་ལ་ལྟོས་ནས་ཀྱང་མངོན་སུམ་དང་ལྐོག་ཏུ་གྱུར་པ་གཉིས་ཀ་མ་ཡིན་པ་སྲིད་པ་ཇི་ལྟར་དགགཇི་ལྟར་ཚད་མ་ལ་ལྟོས་ཏེ་གཞལ་བྱ་གཞན་མི་སྲིད་པ་ཇི་ལྟར་དགགཇི་ལྟར་ཚད་མ་ལ་ལྟོས་ཏེ་གཞལ་བྱ་གཞན་མི་སྲིད་པ་ལྟར་ཚད་མ་མ་ཡིན་པ་ལ་ལྟོས་ནས་ཀྱང༌། སྤྱོད་ཡུལ་གསུམ་པ་མི་སྲིད་དེ།

རིགས་པ་འདྲ་བའི་ཕྱིར་རོ། ། དེ་ལྟར་མངོན་སུམ་དང་ལྐོག་ཏུ་གྱུར་པ་ནི་རང་རྟོགས་པའི་ཤེས་པ་ལ་ལྟོས་ཏེ་འགལ་བ་ཡིན་ནོ་ཞེས་གནས་སོ། ། དེ་ལྟར་རྩ་བར་དོན་གྱིས་གནས་པ་འགྲེལ་པར་གསལ་བར་བསྟན་པས་གཏན་ཚིགས་གཉིས་པ་ལ་ལྟོས་ཏེ་ཁྱབ་པ་བརྗོད་ནས། ཕྱོགས་ཆོས་སྒྲུབ་པའི་ཕྱིར་ དེ་ལ་ ཞེས་བྱ་བའོ། ། འདིར་མངོན་སུམ་གྱི་གཞལ་བྱ་ཅན་ལ་ནི་མངོན་སུམ་གྱི་མཚན་ཉིད་དང་ལྡན་པ་ཁྱབ་པ་སྟོན་པ་ཡིན་ནོ། ། རྩ་བའི་དོན་དག་ཀྱང་འགྲེལ་པར་ནི་བརྗོད་པ་ཡིན་ཏེ། རྒྱས་པར་བཤད་པའི་ཕྱིར་རོ། ། རྩ་བས་ནི་མདོ་ཙམ་བརྗོད་པས་འདི་མ་བརྗོད་དོ། ། གང་ཞིག་རྗེས་སུ་འགྲོ་བ་དང་ལྡོག་པའི་རྗེས་སུ་མཐུན་པར་བྱེད་པ་ ཞེས་སྦྱར་ཏེ། མཐུན་པར་འཇུག་པ་ དེ་ན ིའོ། ། ད་འདིས་ནི་དོན་དེ་རྒྱུ་ཡིན་པར་བརྗོད་དོ། ། ཅི་བརྒྱུད་པའི་རྒྱུ་ཡང་དེ་ལྟར་མངོན་སུམ་དུ་གྱུར་པ་ཡིན་ནམ་སྙམ་ན། བདག་ཉིད་ཀྱི་ ཞེས་སྨོས་ཏེ། འདིས་ནི་དངོས་ཀྱི་རྒྱུར་བསྟན་ཏོ། ། འོ་ན་འཛིན་པའི་རྣམ་པའི་རྒྱུ་ཡང་དེར་འགྱུར་རོ་སྙམ་ན། སྣང་བའི་ ཞེས་སྨོས་ཏེ། རྣམ་པའི་རྒྱུའོ། ། འོ་ན་བེམ་པོ་ལ་གནས་པའི་སྣང་བའི་རྒྱུ་ཡང་དེར་འགྱུར་རོ་སྙམ་ན། ཤེས་པའི་ ཞེས་སྨོས་ཏེ། འདིས་ནི་མེ་ལོང་གཟུགས་བརྙན་འཇོག་པའི་རྒྱུ་བུམ་པ་ལ་སོགས་པ་མངོན་སུམ་དུ་གྱུར་པར་ཐལ་བ་སྤངས་སོ། ། འོ་ན་མི་འདྲ་བའི་རྣམ་པའི་རྒྱུ་དུང་དཀར་པོ་ལྟ་བུ་ཡང༌། སེར་པོར་སྣང་བའི་ཤེས་པ་ལ་ལྟོས་ཏེ། མངོན་སུམ་དུ་གྱུརད་པར་ཐལ་སྙམ་ན། ཤེས་པའི་སྣང་བ་བདག་ཉིད་ཀྱི་ ཞེས་པ་དང་འབྲེལ་བས་མི་འདྲ་བའི་རྒྱུ་ཡང་བཀག་གོ ། དེ་ལྟར་ན་སེར་པོའི་རྣམ་པ་ཅན་དེའི་དབྱིབས་ཀྱི་ཆ་ལ་ཚད་མར་འདོད་པ་ན༑ མངོན་སུམ་གྱི་ཚད་མར་ཇི་ལྟར་ཁས་ལེན་སྙམ་ན། དོན་དམ་པར་དཀར་པོའི་རྣམ་པ་ཅན་དུ་ཡང་དུང་གི་རེག་པ་ལ་སོགས་པས་བསྡུས་པའི་དབྱིབས་ལ་མངོན་སུམ་ཉིད་མ་ཡིན་མོད་ཀྱི། དེ་ལྟ་ན་ཡང་རྟོགས་པ་པོ་དོན་གང་ལ་མངོན་སུམ་གྱི་ཚད་མས་རྟོགས་པར་སེམས་པ་དེ་ནི་ཐ་སྙད་དུ་མངོན་སུམ་ཡིན་པས་མི་འགལ་ལོ།

། འདིར་ནི་མདོ་སྡེ་པའི་ལྟ་བ་ལ་ལྟོས་ཏེ། དོན་དམ་པར་མངོན་སུམ་གྱི་རང་བཞིན་དང་ལྡན་པའི་དོན་དེ་ལ་ཚད་མ་གཞན་དགག་པ་ཙམ་ཞིག་སྟོན་པ་ཡིན་ནོ། ། འདིར་ཡང་གཞན་རིག་གི་མངོན་སུམ་གྱི་ཡུལ་ཉེ་བར་བཟུང་ནས་མཚོན་པ་ཙམ་བྱེད་པར་ཟད་ཀྱི་མཚན་ཉིད་སྟོན་པ་ནི་མ་ཡིན་ཏེ། རང་རིག་པའི་ཡུལ་ལ་མ་ཁྱབ་པར་ཐལ་བས་སོ། ། འདིས་མཚོན་པར་བྱ་བ་ཡང་གང་ཞིག་ཡན་ལག་གཞན་གྱི་རྗེས་སུ་མི་འབྲང་བར། མྱོང་བའི་སྟོབས་ཀྱིས་རང་དབང་དུ་རྟཽགས་པར་བྱ་བ་དེ་ཡིན་པས། རྒྱུ་ཡིན་ནམ་མ་ཡིན་ཡང་རུང༌། འདྲ་བའམ་མི་འདྲ་ཡང་རུང་སྟེ། རང་དབང་དུ་མྱོང་བའི་ཚད་མས་རྟོགས་པར་བྱ་བ་དེ་ཡིན་པས་དུང་གི་རེག་པ་ལ་སོགས་པ་ཡང་དཀར་པོ་དང་སེར་པོར་སྣང་བའི་མྱོང་བ་ལ་ལྟོས་ཏེ་མངོན་སུམ་དུ་གྱུར་པ་ཁོ་ནའོ། ། གཞལ་བྱ་འདི་གཉིས་ཀྱང་ཚད་མའི་ཡུལ་ཞེན་པར་བྱ་བ་ཁོ་ན་ཡིན་གྱི་གཟུང་བ་ཙམ་ནི་མ་ཡིན་པས་རང་གི་རང་བཞིན་ཐུན་མོང་མ་ཡིན་པ་ཡོད་པ་ཁོ་ན་ཡིན་མོད་ཀྱི། འོན་ཀྱང་རང་གི་རང་བཞིན་དང་གཞན་གྱི་རང་བཞིན་དུ་རྟོགས་པར་བྱ་བ་ཉིད་ཀྱིས། དང་པོ་ནི་རང་གི་མཚན་ཉིད་ཡིན་ལ། གཉིས་པ་ནི་སྤྱིའི་མཚན་ཉིད་ཡིན་ནོ་ཞེས་བསྟན་པའི་དོན་དུ་ རང་གི་མཚན་ཉིད་དོ་ ཞེས་གསུངས་སོ། ། ཅི་ལྟར་རང་གི་མཚན་ཉིད་ཡིན་སྙམ་ན། དེ་ནི་ ཞེས་གསུངས་སོ། ། དེ་ལ་ རང་གི་ ཞེས་བྱ་བའི་དོན་བརྗོད་པ་ནི། ཐུན་མོང་མ་ཡིན་པའི་དངོས་པོའི་རང་བཞིན་ཏེ་ ཞེས་བྱ་བ་སྨོས་སོ། ། མངོན་སུམ་དུ་གྱུར་པའི་དངོས་པོའི་རང་བཞིན་ཐུན་མོང་མ་ཡིན་ལ། རྟོགས་པའི་ཡུལ་ནི་ཐུན་མོང་ཡིན་པས་རྣམ་པས་ཕན་ཚུན་འགལ་བས་གཅིག་མ་ཡིན་ནོ། ། དེ་ལ་ཡུལ་དེ་གཉིས་ལ་འཇུག་པའི་སྣང་བ་གཉིས་ཀྱང་ཐ་དད་པར་གྲུབ་པས། རྟོག་པའི་སྣང་བ་དོན་ལ་མི་ལྟོས་ཀྱང་རྟོག་མེད་དེ་ལྟར་མི་ཐལ་བས་མི་སྲིད་པའི་སྐྱོན་མེད་དེ། འོ་ན་ཡུལ་འགལ་བ་ཉིད་དུ་ཇི་ལྟར་གྲུབ། རྣམ་པ་མི་མཐུན་པ་ཙམ་གྱིས་ནི་མ་ཡིན་ཏེ། ཉེ་བ་དང་རིང་བ་ནས་གསལ་བ་དང་མི་གསལ་བར་དམིགས་པར་བྱ་བའི་ཡུལ་ཡང་དེ་ལྟར་ཐལ་བའི་ཕྱིར་རོ་ཞེས་དོགས་པའི་ལན་དུ།

རང་གི་མཚན་ཉིད་དོ་ ཞེས་བརྗོད་དོ། ། རྣམ་པ་མི་མཐུན་པ་ཙམ་གྱིས་ནི་དོན་གཅིག་འགོག་པའི་རྒྱུ་མ་ཡིན་གྱི། འོན་ཀྱང་ནུས་པ་ཡོད་པ་དང་མེད་པ་ལ་མི་འཁྲུལ་བའི་རྣམ་པ་མི་འདྲ་བ་དེའི་རྒྱུ་ཡིན་ནོ། ། གསལ་བ་དང་མི་གསལ་བ་ཙམ་ནི་ནུས་པ་ཡོད་པ་དང་མེད་པ་ལ་མི་འཁྲུལ་བ་མ་ཡིན་ལ། ཐུན་མོང་མ་ཡིན་པ་དང་བཟློག་པ་ནི་དེ་ལ་མི་འཁྲུལ་ཏེ། ཐུན་མོང་མ་ཡིན་པ་ནི་རང་གི་མཚན་ཉིད་ཅེས་བྱ་བའི་དོན་བྱེད་ནུས་པ་ལ་མི་འཁྲུལ་བ་ཡིན་པས་ཞེས་འཆད་པ་ནི་མ་འབྲེལ་ཏེ། ཡུལ་འགལ་བས་སྣང་བ་ཐ་དད་པ་གྲུབ་ན། ཡུལ་འགལ་བ་ཇི་ལྟར་སྒྲུབ། སྣང་བ་ཐ་དད་པས་དེ་སྒྲུབ་པ་ལས་ཐབས་གཞན་ནི་མེད་ལ། དེ་ལ་ཡང་ཕན་ཚུན་བརྟེན་པའི་སྐྱོན་ཡོད་དོ། ། གལ་ཏེ་སྣང་བ་ཐ་དད་པས་མ་གྲུབ་ན་དེ་ལ་འདྲ་གཞིར་གྱུར་པའི་ཡུལ་གྱི་དབྱེ་བ་མ་འགྲུབ་བོ། ། དེས་ན་སྔ་མ་ལྟར་བཤད་པར་བྱའོ། ། ལྐོག་གྱུར་ཀྱི་གཞལ་བྱ་ཅན་ལ་རྗེས་དཔག་གིས་ཁྱབ་པར་བསྟན་པའི་དོན་དུ་རྩ་བ་གཞུང་ཉིད་འཆད་པ་ནི། གཞན་ནི་ ཞེས་བྱ་བ་སྟེ། མངོན་སུམ་དུ་གྱུར་པ་རང་གི་ངོ་བོས་མཚོན་པར་བྱ་བ་རང་གི་མཚན་ཉིད་ཀྱི་གཞལ་བྱ་ལས་གཞན་སྤྱིའི་རང་བཞིན་དུ་རྟོགས་པར་བྱ་བ་སྤྱིའི་མཚན་ཉིད་ལྐོག་ཏུ་གྱུར་པའོ། ། མི་འཐད་པ་ཉིད་དོ་ ཡན་ཆད་ཀྱིས་ནི་ཡན་ལག་གཞན་ལ་མ་ལྟོས་པར་རྟོགས་པར་བྱ་བ་འགོག་གོ ། ཕྱིར་རོ་ ཞེས་བྱ་བ་ཡན་ཆད་ཀྱིས་ནི་མ་འབྲེལ་བ་གཞན་ལས་རྟོགས་པ་འགོག་གོ ། འགྱུར་རོ་ ཞེས་བྱ་བ་ཡན་ཆད་ཀྱིས་ནི་འགྲེལ་པ་གཞན་ལས་རྟོགས་པར་སྒྲུབ་བོ། དེ་ཡན་ཆད་ཀྱིས་འབྲེལ་བ་ནི། གཞན་ལས་མངོན་སུམ་མ་ཡིན་པ། རྟོགས་པའི་ཕྱིར་རོ་ཞེས་བྱ་བ་བཤད་ནས། འདྲ་བའི་བདག་ཏུ་རྟོགས་པ་འཆད་པ་ནི་ དེ་ནི་ཇི་ལྟར་བུ་ ཞེས་བྱ་བ་ནས་ བྱེད་པ འི་བར་རོ། ། གཉིས་ཀའི་དོན་བསྡུས་པ་ནི་ འབྲེལ་པ་ལས་སྤྱིའི་ཚུལ་དུ་ ཞེས་བྱ་བ་ལ་སོགས་པའོ། ། དེ་ལྟར་གཞན་འགོག་པའི་སྒྲུབ་བྱེད་བཀོད་ནས་འགལ་བ་མི་འཁྲུལ་བ་ཉིད་ཀྱིས་ངེས་བྱེད་དུ་མི་རུང་བར་དོགས་པ་སྤོང་བའི་ཕྱིར་གནོད་བྱེད་སྤོང་ངོ༌།

། དེ་ཡང་ཁ་ཅིག་ན་རེ། སྒྲ་ལས་སྐྱེས་པ་ནི་ཚད་མ་གཞན་དུ་གྲུབ་སྟེ། ལྐོག་ཏུ་གྱུར་པ་ལ་འཇུག་པས་མངོན་སུམ་མ་ཡིན་པ་དང༌། ཚུལ་གསུམ་པས་མ་བསྐྱེད་པས་རྗེས་སུ་དཔག་པ་མ་ཡིན་པའི་ཕྱིར་རོ། ། ཅི་ལྟར་ཞེ་ན། སྒྲ་ལ་ཕྱོགས་ཆོས་མི་འཐད་པས་སོ།། འདི་ལྟར་སྐྱེས་བུ་ཆོས་ཅན་མ་ཡིན་ཏེ། བསྒྲུབ་བྱ་དང་ལྡན་པ་བསལ་བའི་ཕྱིར་རོ། ། སྒྲའི་སྤྱི་ཆོས་ཅན་མ་ཡིན་ཏེ། ཁྱད་པར་རྟོགས་པའི་ཡན་ལག་ཏུ་མི་རུང་བས་སོ། ཁྱད་པར་ཆོས་ཅན་མ་ཡིན་ཏེ། བསྒྲུབ་བྱ་དང་ལྡན་པ་བསལ་བས་སོ། ། དོན་གྱི་སྤྱི་ཆོས་ཅན་མ་ཡིན་ཏེ། ཁྱད་པར་ལ་ལྟོས་ནས་སྒྲ་གོ་བྱེད་མ་ཡིན་པས་སོ། ཁྱད་པར་ཡང་མ་ཡིན་ཏེ། གོ་བྱེད་ཀྱི་སྒྲ་དང་མ་འབྲེལ་བས་སོ། ། དེ་ལྟར་སྒྲ་གང་ཞིག་གོ་བར་བྱེད་པ་དེ་ལ་ཕྱོགས་ཆོས་མེད་ལ། གང་ལ་ཕྱོགས་ཡོད་པ་དེ་ཡང་གོ་བྱེད་མ་ཡིན་པས། ཕྱོགས་ཆོས་ཀྱིས་སྟོང་པའི་གོ་བྱེད་ཀྱི་སྒྲ་བསྐྱེད་པའི་ཤེས་པ་ནི་ཚད་མ་གཞན་དུ་གྲུབ་བོ། ། དེ་ཉིད་སྟོན་པ་ནི། འབྲེལ་བའི་ཞེས་བྱ་བ་ལ་སོགས་པའོ། ། དེ་དག་དེ་ལ་མ་མཐོང་ན་ ཞེས་བྱ་བའི་ལན་གྱི་དོན་ནི་འཇུག་པའི་ཡུལ་གཞི་དང་དུས་དང༌། རང་བཞིན་ཁྱད་པ་ཅན་མི་སྟོན་ན་དགག་པ་དང་སྒྲུབ་པའི་ཚད་མ་མ་ཡིན་ཏེ། གཞི་ངེས་པར་མ་རྟོགས་པའི་རྨ་བྱའི་སྒྲ་ལས་རྨ་བྱ་ཡོད་པ་ཙམ་དུ་རྟོགས་པ་ཕྱིན་ཅི་ལོག་པ་ཡང་ཚད་མར་མི་རུང་བའི་ཕྱིར་རོ། ། ཞེས་བྱ་བ་ཡིན་ནོ། ། འོ་ན་གཞི་ལ་སོགས་པའི་ཁྱད་པར་དང་བཅས་ཏེ་སྒྲ་མ་བརྗོད་པའི་ཕྱིར་ཚིག་གི་དོན་ངེས་པ་ཚད་མ་མ་ཡིན་ཡང་ངག་གི་དོན་ངེས་པ་ནི་ཚད་མ་ཉིད་དོ། ། གལ་ཏེ་དེ་ལ་ཡང་ངག་གང་གི་དོན་དང་དེ་བརྗོད་པའི་ངག་འབྲེལ་བ་བཟུང་ངམ། འོན་ཏེ་མ་བཟུང༌། དང་པོ་ལྟར་ན་འབྲེལ་བ་འཛིན་པས་བཟུང་བའི་དོན་འཛིན་པས་བཅད་པའི་ཡུལ་ཅན་ཚད་མར་མི་རུང་ངོ༌། ། གཉིས་པ་ལྟར་ན་ཡང་རྟོགས་པར་མི་རུང་སྟེ། ཧ་ཅང་ཐལ་བས་སོ་ཞེས་བྱ་བའི་དོགས་པ་བསྡུས་ནས་སྨྲས་པ་ནི། གང་སྔར་མཐོང་བ་དེ་ལ་དྲན་པར་བྱེད་དོ་ཞེ་ན་

ཞེས་བྱ་བའོ། ། དོན་ནི་འབྲེལ་བ་མ་བཟུང་བར་རྟོགས་པར་མི་རིགས་པས་འབྲེལ་བ་འཛིན་པས་རྟོགས་ཟིན་པ་ཉིད་ཡུལ་དང་གཞན་གྱི་གནས་སྐབས་སུ་དྲན་པར་བྱེད་པ་ཡིན་ནོ། ། བཅད་པའི་ཡུལ་ཅན་ཡང་མ་ཡིན་ཏེ། དུས་དེའི་ཚེ་སྐྱེས་པའི་འཁྲུལ་བ་སེལ་བས་འབྲས་བུ་མེད་པ་མ་ཡིན་པའི་ཕྱིར་རོ། ། དེ་ལྟ་མ་ཡིན་ན་སྐྱེ་བ་གཞན་དུ་འཁོར་བ་མི་རྟག་པར་ངེས་ནས། སྐྱེ་བ་འདིར་བརྗེད་པ་ལས་ཕྱིས་ངེས་པར་བྱེད་པའི་རྗེས་སུ་དཔག་པ་ཚད་མ་མ་ཡིན་པར་ཐལ་ལོ་ཞེས་བྱ་བའོ། ། དེ་ནི་མི་འདྲ་སྟེ། ཤེས་པ་སྔ་མའི་བྱེད་པ་ཉེ་བར་གནས་ན་དེ་ལ་ཤེ་པ་སྔ་མ་ཚད་མ་ཡིན་ཡང་ཤེས་པ་སྔ་མའི་བྱེད་པ་མེད་ན་དོན་སྔར་རྟོགས་པ་ལ་ཡང་ཕྱི་མ་ཚད་མ་ཡིན་ནོ། ། དེས་ན་བརྗེད་པའི་དོན་ལ་འཇུག་པ་ནི་ཚད་མ་ཡིན་ཡང༌། སྔར་བཟུང་བའི་དོན་ལ་འབྲེལ་བ་འཛིན་པའི་བྱེད་པ་མ་བརྗེད་པ་འཇུག་པ་ཅན་གྱི་སྒྲའི་ཤེས་པ་ནི་ཚད་མར་མི་རུང་ངོ༌། ། དེ་ལྟ་མ་ཡིན་ན་མཐོང་བའི་མོད་ལ་འཇུག་པའི་དྲན་པ་མཐའ་དག་དང༌།

 རྗེས་དཔག་གི་རྒྱུན་མཐའ་དག་དེ་ལྟར་ཐལ་ལོ་ཞེས་སྟོན་པ་ནི་ སྒྲ་དང་ ཞེས་བྱ་བའོ། ། ཚིག་གི་རྟོགས་པ་ཚད་མར་མི་རུང་བ་མཇུག་སྡུད་པ་ནི་དེའི་ཕྱིར་འདི་འགའ་ཞིག་ཏུ་སྒྲུབ་པ་དང༌། འགོག་པར་མི་བྱེད་པའི་ཕྱིར་ཞེས་བྱ་བ་ཡིན་ལ། ངག་གི་རྟོགས་པ་ཚད་མ་མ་ཡིན་པའི་མཇུག་སྡུད་པ་ནི་ དེའི་ཕྱིར་འདི་མ་གྲུབ་པ་འགའ་ཞིག་ཏུ་སྒྲུབ་པའམ་འགོག་པར་མི་བྱེད་པའི་ཕྱིར་ ཞེས་བྱ་བ་ལ་སོགས་པའོ། ། དེ་ལྟར་འབྲེལ་བ་ཡོད་ཀྱང་ཚད་མ་མ་ཡིན་པར་བསྟན་ཏེ། འབྲེལ་བ་ཉིད་འགོག་པ་ནི་ དེ་དག་ལས་ ཞེས་བྱ་བའོ། ། སློབ་དཔོན་ཆོས་མཆོག་མཇུག་སྡུད་པ་དང་བཅས་པས་ནི་ཚིག་གི་རྟོགས་པ་ཚད་མ་ཡིན་པ་བཀག་ནས། དེ་དག་ལས་ཞེས་བྱ་བ་མན་ཆད་ཀྱིས་ངག་གི་རྟོགས་པ་ཚད་མ་ཡིན་པ་འགོག་གོ་ཞེས་འཆད་པ་ནི་ནོར་བ་ཡིན་ཏེ། འབྲེལ་བ་ཁས་བླངས་པ་ལ་ངག་གི་ཤེས་པ་ཚད་མ་ཡིན་པ་དགག་པར་མི་ནུས་པ་ཡིན་པའི་ཕྱིར་དང༌། དེ་ལྟར་ན་འབྲེལ་བ་ཁས་བླངས་པའི་ཕྱོགས་ཀྱི་སུན་འབྱིན་པ་དོན་མེད་པར་ཐ་བའི་ཕྱིར་རོ། ། གཞན་ཡང་འབྲེལ་བ་ཁས་བླངས་པའི་ཕྱོགས་ལ་གཉིས་སུན་འབྱིན་པར་ཤིན་ཏུ་གསལ་བར་གཞུང་ལ་སྣང་བས་རྗོད་བྱེད་ཀྱང་མ་ཡིན་ནོ། ། དེ་ལྟར་ཕྱི་རོལ་ལ་སྒྲའི་ཤེས་པ་ཚད་མ་ཉིད་བཀག་ནས་བློ་ལ་གནས་པའི་དོན་ལ་རྗེས་སུ་དཔག་པར་སྡུད་པ་ནི་ སྨྲ་བ་པོའི་ ཞེས་བྱ་བའོ། ། བློ་ལ་གནས་པའི་དོན་དེ་ཡང་དོན་དུ་སྣང་བའི་བསམ་པ་ཁོ་ནའོ། ། འོ་ན་སྒྲའི་རྒྱུ་ནི་གནས་དང་བྱེད་པ་ཕྲད་པ། དེའི་རྒྱུ་བརྗོད་པར་འདོད་པ། དེའི་ཡང་རྒྱུ་དོན་དུ་སྣང་བའི་བསམ་པ་མ་ཡིན་ནམ། དེས་ན་བརྗོད་པར་འདོད་པ་དང༌། གནས་དང་བྱེད་པ་ཕྲད་པ་ལ་བུམ་པའི་སྒྲ་འཁྲུལ་བ་མེད་ཀྱང༌། བུམ་པར་སྣང་བའི་སེམས་པ་མེད་པར་གཞན་གྱི་རྗེས་སུ་ཟློས་པ་དང་འཁྲུལ་བ་ལས་བུམ་པའི་སྒྲ་འཇུག་པར་དམིགས་པས་ཇི་ལྟར་དེ་དཔག་པར་ནུས་ཞེ་ན། ཁ་ཅིག་ན་རེ། དོན་དེ་བསྟན་པར་འདོད་པ་མེད་པར་བུམ་པ་བརྗོད་པའི་སྒྲ་འབྱུང་བ་ནི་མི་སྲིད་དེ།

རྒྱུ་ལ་འབྲས་བུ་མི་འཁྲུལ་བའི་ཕྱིར་རོ། ། དོན་དེ་བསྟན་པར་མི་འདོད་བཞིན་དུ་དོན་གཞན་བསྟན་པར་འདོད་པ་ལས་བུམ་པ་ཞེས་འཁྲུལ་ནས་བརྗོད་པར་རྟོགས་པ་ལ་ཡང་བར་དེར་བུམ་པ་བསྟན་པར་འདོད་པ་སྐད་ཅིག་སྐྱེས་པ་མ་ཚོར་བ་ཡིན་ནོ་ཞེས་ཟེར་རོ། ། དེ་མི་འཐད་དེ། ངེས་པའི་རང་བཞིན་རྣམ་པར་རྟོག་པ་མ་ངེས་པར་འགལ་བའི་ཕྱིར་དང༌། གོ་ལ་སོགས་པའི་སྒྲ་བསམ་པ་གཞན་ལས་སྐྱེས་པར་མཐོང་བའི་ཕྱིར་རོ། ། ཡང་ཁ་ཅིག་ན་རེ། བསམ་པ་གཞན་ལས་སྐྱེས་པའི་སྒྲ་ནི་ཐ་དད་པ་ཡིན་ཏེ། ས་བོན་དང་ལྕི་བ་ལས་སྐྱེས་པའི་ཨུཏྤལ་བཞིན་ནོ་ཞེས་ཟེར་རོ། ། དེ་ཡང་མི་འཐད་དེ་དངོས་ཀྱི་རྒྱུ་ཐ་དད་པ་ཁོ་ནས་འབྲས་བུ་ཐ་དད་ཀྱི་བརྒྱུད་པའི་རྒྱུས་ནི་མ་ཡིན་པའི་ཕྱིར་དང༌། བསམ་པ་ཡང་བརྒྱུད་པའི་རྒྱུ་ཡིན་པའི་ཕྱིར་རོ།། གཞན་ཡང་འདི་དག་ཐ་དད་པར་མངོན་སུམ་གྱིས་མ་དམིགས་པའི་ཡང་ཕྱིར་རོ། ། དེས་ན་སློབ་དཔོན་ཆོས་མཆོག་གི་ཞལ་སྔ་ནས་འདི་ལྟར་འཆད་དོ། ། འདིར་བུམ་པའི་དོན་སྣང་བ་མེད་པར་བུམ་པའི་སྒྲ་འབྱུང་བ་ནི་གཉིས་ཏེ་བསྙོགས་པ་དང༌། ལད་ཟློས་པ་དང༌། ཚིག་ཙམ་གོམས་པ་ལ་སོགས་པ་དགོས་པ་ལ་མི་ལྟོས་པར་ཞུགས་པ་དང༌། ལུང་ནོད་པ་དང་ནོར་བ་ལྟ་བུ་དགོས་པ་ལ་ལྟོས་ཀྱང༌། དོན་དེ་རྟོགས་པའི་དགོས་པ་ལས་དོགས་པ་གཞན་ལ་ལྟོས་པའོ། ། དེ་ལ་གཉིས་ལས། དང་པོ་ནི་སྨྲ་བ་པོའི་རང་བཞིན་གྱི་ཁྱད་པར་གྱིས་རྣམ་པར་བཅད་པ་འགྲུབ་ལ། གཉིས་པ་ལུང་ནོད་པ་ཡང་དེ་དང་འདྲའོ། ། གཉིས་པའི་ཁྱད་པར་ནོར་བར་སྦྱར་བ་ནི་སྒྲའི་རང་བཞིན་མི་འདྲ་བས་ཀྱང་རྣམ་པར་བཅད་པ་འགྲུབ་སྟེ། འཁྲུལ་བས་སྐྱེད་པའི་སྒྲ་ནི་མྱུར་བ་དང་མི་གསལ་བ་དང༌། འཆོལ་བའི་རྣམ་པར་འཇུག་པས་སོ། ། འོ་ན་ཐ་དད་པ་མ་དམིགས་པར་བརྗོད་པ་དང་མི་འགལ་ལམ་ཞེ་ན། དེ་ནི་གཟུང་བ་གཞན་སྣང་བས་སྒྲ་ཐ་དད་པར་མ་དམིགས་པར་བརྗོད་ལ། འདིར་ནི་འཛིན་པ་འཁྲུལ་བའི་དབང་གིས་སྒྲ་མི་འདྲ་བར་འདོད་པས་སོ། ། བསྙོགས་པ་ལ་སོགས་པས་འཛིན་པ་འཁྲུལ་བ་ཡང་འབྲས་བུ་མི་འདྲ་བའི་རྒྱུ་ཡིན་ནོ།

། དོན་རྟོགས་པའི་བསམ་པ་འཁྲུལ་བས་ཀྱང་སྒྲ་མི་འདྲ་བར་མི་རུང་སྟེ། བརྒྱུད་པའི་རྒྱུ་ཡིན་པའི་ཕྱིར་རོ་ཞེ་ན༑ འདིར་བརྒྱུད་པའི་རྒྱུ་འདྲ་བ་དང་མི་འདྲ་བའི་དབང་གིས་འབྲས་བུ་འདྲ་བ་དང་མི་འདྲ་བར་བརྗོད་ན་དེ་བདེན་ན། ད་ལྟ་ནི་བརྒྱུད་པའི་རྒྱུ་མི་འདྲ་བ་ལ་འབྲས་བུ་འདྲ་བ་སྲིད་ཀྱང༌། བསྙོགས་པ་ལ་སོགས་པ་འཛིན་པ་འཁྲུལ་བ་ནི་བརྒྱུད་པའི་འབྲས་བུ་རྣམ་པ་གཞན་དུ་བྱེད་པ་མཐོང་བས་ན། མྱོང་བའི་ཚད་མའི་རྗེས་སུ་འབྲངས་ནས་དེ་སྐད་བཤད་པ་ཡིན་གྱི། རྒྱུ་མི་འདྲ་བས་འབྲས་བུ་མི་འདྲ་བར་འཐད་པས་དཔོག་པ་ནི་མ་ཡིན་པས་མི་འགལ་ལོ། ། བརྒྱུད་པའི་རྒྱུ་མི་འདྲ་བ་ཁ་ཅིག་འབྲས་བུ་འདྲ་བ་བྱེད་ལ་ཁ་ཅིག་མི་འདྲ་བ་བྱེད་པ་ཉིད་ཅི་སྟེ་ཞེ་ན། ཆོས་ཉིད་དེ་ལྟར་མཐོང་བར་ཟད་མོད། འདི་ལ་འདྲི་བ་ཅི་ཡོད། འོ་ན་དངོས་ཀྱི་རྒྱུ་ཐ་དད་པ་ནི་འབྲས་བུ་ཐ་དད་པ་ལ་ངེས་པ་ཡིན་ལ། བརྒྱུད་པའི་རྒྱུ་ནི་མ་ངེས་སོ་ཞེས་བྱ་བ་ཉིད་འགལ་བར་མི་འགྱུར་རམ། འབྲས་བུ་ཐ་མི་དད་ན་དེའི་དངོས་ཀྱི་རྒྱུ་ཐ་མི་དད་པ་དེ་བཞིན་དུ་ཐ་མི་དད་ན་བརྒྱུད་པའི་རྒྱུ་ཡང་ཐ་མི་དད་པར་ཐལ་བས་སོ་ཞེ་ན། མི་འགལ་ཏེ་བར་དུ་རྒྱུ་གཞན་ཐ་མི་དད་པ་སྲིད་པའི་ཕྱིར་དང༌། ཉེར་ལེན་ལ་དངོས་ཀྱི་རྒྱུར་འདོད་པའི་ཕྱིར་དང༌། བར་དུ་རྒྱུ་གཞན་མ་ཞུགས་ཀྱང་ནུས་པ་འཕོས་པའི་ཕྱིར་རོ། ། དང་པོ་ནི་མི་འདྲ་བ་གཉིས་འདྲ་བར་བྱེད་པའི་རྐྱེན་གཞན་དང་མི་ལྡན་པས་འདྲ་བ་མི་བྱེད་ཀྱང༌། དེའི་འབྲས་བུ་རྐྱེན་གཞན་དང་ལྡན་པས་འབྲས་བུ་འདྲ་བར་བྱེད་སྲིད་པའི་ཕྱིར་རོ། ། དེ་གཉིས་ཉིད་ནི་རྐྱེན་གཞན་དེ་དང་འགལ་ལ། དེའི་འབྲས་བུ་ནི་མི་འགལ་བའི་ཕྱིར་ཏེ། དོན་མེད་པའི་བློ་ནི་དོན་དང་ཚོགས་པར་འགལ་ལ། གནས་དང་བྱེད་པ་ལ་སོགས་པ་ནི་མི་འགལ་བ་བཞིན་ནོ། ། གཉིས་པ་ནི་ལྷན་ཅིག་བྱེད་པ་ནི་རྒྱུན་གྱིས་བསྐྱེད་པར་བྱ་བའི་འབྲས་བུ་སྐྱེ་བ་ན་ཉེ་བར་མ་ངེས་ལ་ཉེ་བར་ལེན་པ་ནི་ངེས་པས་དངོས་ཀྱི་རྒྱུ་ཡིན་པའི་ཕྱིར་རོ།

། ཉེ་བར་ལེན་པའི་རྒྱུ་ལ་ཕན་འདོགས་པས་ལྷན་ཅིག་བྱེད་པར་བརྗོད་དོ། ། གསུམ་པ་ནི་འདྲ་བ་མཻད་པ་དེ་དག་ལས་འདྲ་བ་འབྱུང་ན་དེ་རྗེས་སུ་འགྲོ་བ་མེད་པའི་ཉེས་པར་འགྱུར་ཡང་དེའི་འབྲས་བུ་འདྲ་བ་དང་ལྡན་པས་ཀྱང་འབྲས་བུ་འདྲ་བ་སྐྱེད་པས་མི་འགལ་ལོ། ། འདྲ་བ་མེད་པའི་དོན་གཉིས་ཀྱི་འབྲས་བུ་འདྲ་བ་ཅན་ཅི་ལྟར་མི་འགལ་ཞེ་ན། མི་འདྲ་བའི་ཆ་དང་ལྡན་པས་འདྲ་བ་མཻད་པའི་བསྐྱེད་བྱར་མི་འགལ་ལོ། ། འདྲ་བའི་ཆ་ལས་ཞེ་ན། ལྷན་ཅིག་བྱེད་པ་འདྲ་བ་གཞན་ལས་སོ། ། འོ་ན་མི་འདྲ་བ་མེད་པའི་འབྲས་བུ་ཉིད་ལྷན་ཅིག་བྱེད་པ་འདྲ་བ་གཞན་ལས་ཡིན་མོད། འདྲ་བ་མེད་པ་དང་མི་འདྲ་བ་མེད་པའི་བར་གྱི་མིའི་སེང་གེ་ལྟ་བུ་དེས་ཅི་བྱ་ཞེ་ན། དེ་ལྟར་ན་འདྲ་བ་མེད་པའི་མི་འདྲ་བ་མེད་པས་ཉེར་ལེན་དུ་བརྒྱུད་ནས་ཀྱང་མི་འགྲུབ་པར་འགྱུར་རོ། ། འདིར་ནི་མི་འདྲ་བ་བརྒྱུད་ནས་འདྲ་བའི་ཉེར་ལེན་དུ་བསྟན་པར་འདོད་པ་ཡིན་ནོ། །དེས་ན་ཕྱོགས་གསུམ་ག་ལྟར་ཡང་ཉེས་པ་མེད་དོ། ། འོ་ན་སྒྲ་ལས་བྱུང་བའི་ཚད་མ་གཞན་མ་གྲུབ་མོད། དོན་གྱིས་གོ་བ་གཞན་གྲུབ་པས་གྲངས་གཞན་དགག་པ་ལ་གནོད་དོ་ཞེས་རྒོལ་བ་ནི། འོ་ན་ ཞེས་བྱ་བའོ། ། རྗེས་སུ་དཔག་པ་མ་ཡིན་ཏེ་ ཞེས་བྱ་བ་ནི། ཡོད་ན་ཡོད་པ་དང་མི་དམིགས་པ་ དག་རྗེས་དཔག་གི་རྒྱུའི་རྟགས་མ་ཡིན་པའོ། ། ཅིའི་ཕྱིར་ཞེ་ན། རྗེས་སུ་འགྲོ་བ་ སྟེ། མཐུན་པའི་ཕྱོགས་ལ་ཡོད་པར་གྲུབ་པའི་མཚན་ཉིད་མེད་པའི་ཕྱིར་རོ། ། དེ་ཉིད་ཇི་ལྟར་ཞེ་ན། འདི་ལ་དཔེ་ཡོད་པ་མ་ཡིན་ པའི་ཕྱིར་རོ་ཞེས་སྨོས་ཏེ། བསྒྲུབ་བྱ་དང་ལྡན་པར་ཚད་མས་གྲུབ་པ་ལ་སྒྲུབ་བྱེད་འཇུག་པའི་ཆོས་ཅན་གཞན་མེད་པས་སོ། ། དེ་ཉིད་ལ་གཏན་ཚིགས་བརྗོད་པ་ནི། སྒྲུབ་པར་བྱེད་པ་གཞན་ ཞེས་བྱ་བ་ལ་སོགས་པའོ། ། དཔེ་སྒྲུབ་པར་བྱེད་པ་དེ་ཕྱོགས་སྒྲུབ་པར་བྱེད་པ་ལས་གཞན་ཡིན་ནམ། དེ་ཉིད་ཡིན་གྲང་ན། དང་པོ་ནི་མེད་པའི་ཕྱིར་དང༌། གཉིས་པ་ཡང་མི་འཐད་པའི་ཕྱིར། དེ་སྒྲུབ་པར་བྱེད་པ་མེད་པར་གྲུབ་བོ་ཞེས་བྱ་བའི་དོན་ཏོ།

། འདི་ལ་རྗེས་སུ་དཔག་པ་མ་ཡིན་པའི་འཐད་པ་ནི། རྗེས་སུ་འགྲོ་བ་ཞེས་བྱ་བ་རྗེས་སུ་འགྲོ་བའི་ཁྱབ་པ་གྲུབ་པ་མེད་པ། དེའི་འཐད་པར་ནི་ དཔེ་ ཞེས་བྱ་བ་དཔེ་གྲུབ་པ་མཻད་པ་སྟེ། རྗེས་འགྲོ་སྒྲུབ་པའི་ཚད་མ་ཡུལ་ངེས་པ་ལ་ལྟོས་ལ། དེ་ཡང་ཕྱོགས་ཉིད་ཡིན་ན་གྲུབ་པ་ལ་སྒྲུབ་པར་ཐལ་བས། གཞན་ཡིན་པ་ཁྱབ་པ་གྲུབ་པ་ལ་དེ་གྲུབ་པས་ཁྱབ་པ་གྲུབ་པའི་ཕྱིར་རོ། ། དེའི་འཐད་པར་ཡང་ཁྱབ་པ་སྒྲུབ་པའི་ཚད་མ་གཞན་མེད་པ་སྟེ་དཔེ་སྒྲུབ་པ་དང་ཁྱབ་པ་སྒྲུབ་པ་ནི་གཅིག་ཡིན་པས་དཔེ་སྒྲུབ་པའི་ཚད་མ་གཞན་བཀག་པས་སོ་ཞེས་འཆད་པ་ནི་མི་རུང་སྟེ། རྗེས་སུ་འགྲོ་བའི་ཁྱབ་པ་མེད་པར་མ་གྲུབ་པའི་ཕྱིར་ཏེ། ལྡོག་པའི་ཁྱབ་པ་ཡོད་པར་ངེས་པ་ནི་རྗེས་སུ་འགྲོ་བའི་ཁྱབ་པ་ཡོད་པར་ངེས་པ་ལ་མི་འཁྲུལ་བའི་ཕྱིར་ རོ། །ལྡོག་པ་ངེས་པས་རྗེས་སུ་འགྲོ་བ་མི་འགྲུབ་ན། རྗེས་སུ་འགྲོ་བ་ངེས་པའི་ཚད་མ་ལྡོག་ན་གནོད་པ་ཅན་ཡིན་པར་བཤད་པ་འགལ་ལོ། ། དཔེ་མ་གྲུབ་པས་རྗེས་སུ་འགྲོ་བའི་ཁྱབ་པ་ངེས་པ་འགོག་པ་ཡང་མི་འཐད་དེ། གནོད་པ་ཅན་གྱི་ཚད་མས་ལྡོག་པ་ངེས་པ་ན། མཐུན་པའི་དཔེ་མེད་ཀྱང་རྗེས་སུ་འགྲོ་བ་གྲུབ་པ་ཡོད་པས་སོ། ཁྱབ་པ་སྒྲུབ་པའི་ཚད་མ་གཞན་བཀག་པས་དཔེ་མེད་པར་སྒྲུབ་པ་ཡང་མི་ནུས་ཏེ། རྗེས་སུ་འགྲོ་བའི་ཁྱབ་པ་ངེས་པའི་ཚད་མ་གཞན་མེད་པར་ཁས་མ་བླངས་པ་དང༌། རིགས་པས་སྒྲུབ་པར་ཡང་མི་ནུས་པའི་ཕྱིར་ཏེ་ལྡོག་པའི་ཁྱབ་པ་ངེས་པ་ཁས་བླངས་པས་རྗེས་སུ་འགྲོ་བ་ཡང་དོན་གྱིས་ངེས་པ་ཁས་བླངས་པའི་ཕྱིར་དང༌། སྒྲུབ་པའི་རིགས་པ་ཡང་མེད་པའི་ཕྱིར་རོ། ། དཔེ་མཻད་པ་རིགས་པར་བྱེད་ན་ཕན་ཚུན་བརྟེན་པར་ཐལ་ལོ། ། ཚད་མ་གཞན་མཻད་པར་གྲུབ་ཀྱང་དེས་དཔེ་མེད་པ་ནི་མི་འགྲུབ་སྟེ། འབྲས་བུ་ལོག་པས་རྒྱུ་མི་ལྡོག་པའི་ཕྱིར་རོ། ། དེས་ན་ཕྱོགས་སྔ་མ་ཉེར་བར་བཀོད་པ་ཡང་རིགས་པར་དགོད་པ་ཡིན་གྱི་ཤིན་ཏུ་རྣར་མི་འོང་བའི་རྒོལ་བ་ནི་མཁས་པས་དགོད་པར་མི་བྱ་སྟེ།

མི་མཁས་པ་རྣམས་ཀྱིས་ཀྱང་ལོག་པར་ཁོང་དུ་ཆུད་པས་སོ། ། འདི་ལ་ལན་མ་ཡིན་ཏེ་ཞེས་གསུངས་སོ། ། དཔེ་མེད་པས་རྗེས་སུ་དཔག་པར་མི་རུང་ངོ་ཞེས་བྱ་བ་དེ་ནི་མ་ཡིན་ཏེ། དཔེ་ཡོད་པས་རྗེས་སུ་དཔག་པ་ཡིན་པས་སོ། ། ཇི་ལྟར་དཔེ་ཡོད་ཅེ་ན། བྲམ་ཟེ་ཆེན་པོ་ན་རེ་འདིར་ནི་ཐ་སྙད་སྒྲུབ་པ་ཡིན་ལ། ཐ་སྙད་ཅེས་བྱ་བ་ཡང་སྔར་ཚད་མས་ངེས་པའི་གཞལ་བྱ་དེ་ཉིད་རྟོགས་པའི་རྣམ་པ་མི་འདྲ་བའི་སྒྲའི་རྣམ་པ་ཅན་བརྗོད་པ་དང༌། འཇུག་པ་ཀུན་ནས་སློང་བའི་ནུས་པ་ཅན་གྱིས་ཡུལ་དུ་བྱེད་པ་ཡིན་ནོ། ། དེས་ན་གཞལ་བྱའི་དོན་དེ་ལ་ཚད་མ་གཞན་འཇུག་པ་དེས་དཔེ་འགྲུབ་པའི་ཕྱིར་རོ་ཞེས་འཆད་དོ། ། མངོན་སུམ་གྱི་ཚད་མས་ངེས་པར་བྱས་པ་ཉིད་ལ་ཐ་སྙད་ཙམ་བྱེད་པ་ཡིན་པས་དོན་དེ་མངོན་སུམ་གྱི་ཡུལ་དུ་བྱེད་པའི་དོན་ལ་ལྟོས་ཏེ། དཔེ་མི་སྲིད་པ་མ་ཡིན་ནོ་ཞེས་བྱ་བའི་དོན་ཏོ། ། ཡང་ན་ཁོ་བོ་ཅག་འདི་ལྟར་དཔེ་མ་གྲུབ་པ་སྤོང་ངོ༌། ཅི་དོན་བསྒྲུབ་པར་བྱ་བ་ལ་ལྟོས་ཏེ་དཔེ་མེད་པར་རྒོལ་ལམ། འོན་ཏེ་ཐ་སྙད་ཙམ་བསྒྲུབ་པར་བྱ་བ་ལ་ལྟོས་ཏེ། དང་པོ་ནི་ཁས་མི་ལེན་ཏོ། ། གཉིས་པ་ལྟར་ན་དཔེ་སྒྲུབ་པའི་ཚད་མ་དངོས་པོའི་སྟོབས་ཀྱིས་ཞུགས་པ་གཞན་མེད་མོད། དཔེ་ཡང་ཐ་སྙད་ཙམ་དུ་གྲུབ་པས་ཚད་མ་མེད་ཀྱང་མི་ལྡོག་གོ ། བསྒྲུབ་བྱ་ཐ་སྙད་ཙམ་ཡིན་ན་དཔེ་ཡང་དེ་ལྟར་གྲུབ་པས་ཆོག་སྟེ། གནོད་སྦྱིན་དང་གཏོར་མ་མཐུན་པས་སོ། ། དེ་ཡང་འདིར་དོན་གསུམ་གྱིས་རྟོགས་པར་བྱ་སྟེ། ཐ་སྙད་པའི་རྗེས་སུ་དཔག་པའི་དཔེ་སྒྲུབ་པའི་ཚད་མ་དང༌། བསྒྲུབ་བྱའི་དེ་ཁོ་ན་དེ་ལ་རྩོད་པ་སྤང་བའོ།། དང་པོ་ནི་འདོད་པ་སྤྱོད་པའི་བརྡ་ལན་ཅིག་ཞུགས་པའོ། ། དཔེར་ན་ནོག་དང་ལྐོག་ཤལ་དང་ལྡན་པ་ལ་འདི་ནི་བ་ལང་ངོ་ཞེས་ལན་ཅིག་ཞུགས་པ་ན་འདི་འདྲ་བའི་དོན་ནི་སྒྲ་འདི་འདྲ་བས་བརྗོད་པར་བྱའོ་ཞེས་བཟུང་བ་ཡིན་ལ། དེས་ཀྱང་དེའི་རང་བཞིན་ཅན་མཐའ་དག་དེ་འདྲ་བའི་སྒྲས་བརྗོད་པར་བྱ་བར་ཁས་བླངས་པ་ཡིན་ནོ།

། དེ་ལྟར་ཁས་བླངས་པས་ཁྱབ་པ་སྒྲུབ་པ་ཡིན་གྱིས་གདོད་ཚད་མས་སྒྲུབ་པར་ནི་བྱར་མེད་དོ། ཁས་དེ་ལྟར་ལེན་ན་ཡང་འདོད་རྒྱལ་བ་ཡིན་ཏེ། དོན་གཞན་དེས་བརྗོད་པའམ། དེ་སྒྲ་གཞན་གྱི་བརྗོད་བྱར་མི་བཞག་པའི་རྒྱུ་མེད་པའི་ཕྱིར་རོ། ། དཔེར་ན་སྔོན་པོ་གཅིག་སྔོན་པོའི་མཚན་ཉིད་ཁོ་ནས་སྔོན་པོ་མ་ཡིན་པ་དང་བྲལ་བར་མངོན་སུམ་གྱིས་ངེས་ནས། དེའི་རང་བཞིན་མཐའ་དག་དེས་ཁྱབ་པར་ངེས་པ་བཞིན་ནོ། ། དེ་ལྟར་མ་ཡིན་ན་ནི་ཁྱབ་པ་གང་ཡང་ངེས་པར་མི་ནུས་སོ། ། གཉིས་པ་ནི། འདིའི་བསྒྲུབ་བྱ་གང་ཡིན་ཞེ་ན། སློབ་དཔོན་ཆོས་མཆོག་ན་རེ་ཐ་སྙད་དུ་བྱ་བའོ། ། དེ་ཡང་བཏགས་པ་ཉིད་ཡིན་གྱི། དེ་ཁོ་ནར་ནི་གྲགས་པའི་ཚད་མའི་གཞལ་བྱ་ཐམས་ཅད་ཀྱང་མེད་དེ། དངོས་པོ་སྟོབས་ཞུགས་སུ་ཐལ་བའི་ཕྱིར་རོ་ཞེའོ། ། དེ་ནི་མི་འཐད་དེ་དེ་ལྟར་བཏགས་པ་ཚད་མའི་གཞལ་བྱ་ཡིན་ན། བཏགས་པའི་ཡུལ་ཅན་ཀུན་ཚད་མར་ཐལ་ལོ། ། དེ་ལྟར་ན་འགལ་བ་མི་འཁྲུལ་བ་ཇི་ལྟར་སྤང༌། དེའི་མཚན་ཉིད་ཅན་ཡིན་པས་དངོས་པོ་སྟོབས་ཞུགས་ཀྱི་ཚད་མ་ལ་ཡང་དེ་སྲིད་པར་ཐལ་ལོ། ། ཡང་བྲམ་ཟེ་ཆེན་པོ་ན་རེ། འདིར་ནི་རྟོགས་པའི་རྣམ་པར་སྔ་ན་མེད་པ་ཙམ་མི་དམིགས་པའི་རྟགས་ཀྱིས་བསྐྱེད་པར་ཟད་ཀྱི། ཚད་མ་འདིའི་གཞལ་བྱ་ནི་མངོན་སུམ་གྱིས་གྲུབ་པའི་དོན་ཐ་སྙད་ཀྱི་རྒྱུ་མཚན་དེ་ཉིད་ཡིན་ནོ་ཞེའོ། ། དེ་ཡང་མི་རུང་སྟེ། གཞལ་བྱ་དེ་ཉིད་ལ་རྟོགས་པའི་རྣམ་པ་མི་འདྲ་བ་ཙམ་གྱི་བློ་གཞན་ཚད་མར་འགྱུར་ན། དོན་ཅིག་ལ་གྲགས་པའི་སྒྲ་རྣམ་གྲངས་ཀྱིས་འཛིན་པའམ། མ་གྲགས་པའི་སྒྲའི་རྣམ་པས་འཇུག་པ་དཔེར་ན་རྟ་ལ་གོར་བུ་ཞེས་བྱ་བ་དང༌། ལྷ་འདྲེ་ཞེས་བྱ་བས་འཇུག་པའི་ཤེས་པ་མཐའ་དག་གཞལ་བྱ་དེ་ལ་ཚད་མར་ཐལ་བ་ཅི་ལྟར་སྤང༌། འོ་ན་བརྡ་ལ་མི་མཐུན་པ་མེད་པར་དགག་པ་ཙམ་འདིའི་གཞལ་བྱ་ཡིན་མོད་སྙམ་ན། དེ་ལྟ་ན་བརྡ་དང་ཐ་སྙད་ཀྱི་གྲགས་པ་ཁྱད་པར་མེད་པར་ཐལ་བ་དང༌། རྒྱུ་མཚན་བཀག་པས་ཐ་སྙད་མི་ལྡོག་པར་ཐལ་བ་དང༌།

ཐམས་ཅད་ཐམས་ཅད་ཀྱི་བརྗོད་པར་བྱ་བར་གྲུ་པར་ཐལ་བའི་ཕྱིར་རོ། ། དེའི་ཕྱིར་འདི་ནི་ཚད་མའི་གཞལ་བྱ་ཡིན་པས་དངོས་པོའི་ཆོས་ཡིན་ལ༑ དེ་ཡང་ཚད་མས་གྲུབ་ཟིན་པ་མ་ཡིན་ཏེ། འོན་ཀྱང་སྔོན་དོན་དེ་ལ་བཀོད་པའི་བརྡའི་རྒྱུ་མཚན་གྱི་ཆོས་མི་འདྲ་བ་མེད་པ་ཉིད་དོ། ། དེ་ཡང་ཐ་སྙད་དུ་བརྡའི་རྒྱུ་མཚན་གྱི་ཆོས་གྲུབ་པ་ཞེས་བྱ་བ་ཉིད་དོ། ། རྒྱུ་མཚན་དེ་ཡང་ནོག་དང་ལྐོག་ཤལ་ཉིད་མ་ཡིན་ནམ་ཞེ་ན། མ་ཡིན་ཏེ། ཆོས་ཐ་དད་པའི་ཕྱིར་རོ། ། དཔེར་ན་བྱས་པ་གཏན་ཚིགས་སུ་ཁས་བླངས་ཀྱང་བྱས་པ་དང༌། གཏན་ཚིགས་ཆོས་ཐ་དད་པ་བཞིན་ནོ།། འདིར་ནོག་དང་ལྐོག་ཤལ་ཡོད་པར་ངེས་ཀྱང་བ་གླང་གི་སྒྲའི་རྒྱུ་མཚན་མ་ཡིན་པར་དོགས་པས་ངེས་པའི་ཡུལ་དུ་ཆོས་ཐ་དད་པར་གྲུབ་བོ། ། དེས་ན་ནོག་ལ་སོགས་པ་གྲུབ་ཀྱང་བ་གླང་གི་སྒྲའི་རྒྱུ་མཚན་དུ་ཁས་བླངས་པ་ཡིན་པར་མ་གྲུབ་པས་ན་བརྡའི་རྒྱུ་མཚན་དུ་བཟུང་བའི་ཆོས་བསྒྲུབ་བྱ་ཡིན་ནོ། ། དེ་ལ་ཡང་བརྡ་དང་མཐུན་པའི་རང་བཞིན་གྱི་ཁྱད་པར་ཡོད་པར་མ་གྲུབ་ཀྱང་བརྡ་ལ་ལྟོས་ནས་ཀུན་བཏགས་པར་ཡང་མ་ཡིན་ཏེ།

 སྔོན་ཡུལ་དེ་ལ་ཁས་བླངས་པའི་བརྡའི་ཡུལ་དང་བརྡའི་རྒྱུ་མཚན་མི་འདྲ་བ་མེད་པ་ཙམ་ནི་བརྡ་ལ་མི་ལྟོས་པར་གྲུབ་བོ།། དེ་ཡང་མ་གྲུབ་སྟེ། དང་པོ་བུམ་པ་ལ་བ་གླང་གི་བརྡ་བྱས་ན་བ་གླང་གི་བརྡའི་རྒྱུ་མཚན་ཅན་སྔོན་གྱི་བུམ་པ་དང་ད་ལྟར་གྱི་ནོག་དང་ལྐོག་ཤལ་ཅན་མི་འདྲ་བ་མེད་པར་བཀག་པ་མེད་པས་དེ་ཉིད་ལ་བ་གླང་གི་བརྡར་བྱས་པ་ལ་ལྟོས་པའི་ཕྱིར་རོ་ཞེ་ན་མི་ལྟོས་ཏེ། འཇིག་རྟེན་ན་བརྡ་མི་འདྲ་བ་གཞན་བུམ་པ་ལ་བ་གླང་གི་བརྡ་མི་བྱེད་དམ། རང་གིས་དེ་ལ་བ་གླང་གི་བརྡ་སྔར་མ་བྱས་ཀྱང་ཆོས་ཅན་གཞན་དུ་དོན་དེ་ལ་ཁས་བླངས་པའི་བརྡའི་རྒྱུ་མཚན་གྱིས་མི་འདྲ་བར་མེད་པ་ནི་ངོ་བོ་ཉིད་ཀྱིས་གནས་སོ། ། ཆོས་ཅན་གཞན་དུ་དོན་དེ་ལ་བརྡ་ཁས་བླངས་ཀྱང༌། འདིར་ནི་གཞི་དང་ཡུལ་དང་དུས་དང་ཚད་ལ་སོགས་པ་གཞན་མེད་པས་བརྡ་རྒྱུ་མཚན་མ་ཚང་བར་སྒྲོ་བཏགས་ནས་ཐ་སྙད་མི་བྱེད་པས་མི་འགལ་ལོ།། དོན་དེ་ལ་དེའི་རྒྱུ་མཚན་ཅན་གྱི་སྒྲ་གཞི་གཞན་དུ་ཁས་མ་བླངས་ཀྱང༌། ཁས་བླངས་སུ་བཅུག་ན་རྒྱུ་མཚན་མི་འདྲ་བར་བརྟག་པར་མི་ནུས་པ་ནི་དང་པོའི་བརྡའི་ཡུལ་ལ་ཡང་ངོ་བོ་ཉིད་ཀྱིས་གྲུབ་བོ། ། དེ་ཡང་རྒྱུ་མཚན་དེ་ལོག་ན་ལྡོག་པས་དོན་དེ་མ་ཡིན་པ་ལ་མི་སྲིད་པས། བརྡའི་གྲགས་པ་དང་མི་འདྲའོ། ། མེད་དགག་བསྒྲུབ་བྱ་ཡིན་ན། སྒྲུབ་པའི་གཏན་ཚིགས་སུ་ཇི་ལྟར་འགྱུར་ཞེ་ན། རྟོགས་པ་པོའི་བསམ་པས་སྒྲུབ་པར་རློམ་པའི་ཕྱིར་ཏེ། དོན་དམ་པར་སྒྲ་རྟོག་གི་མི་སླུ་བའི་ཡུལ་མེད་པར་དགག་པ་ཡིན་པར་ཁྱད་པར་མེད་ཀྱང༌། གང་ལ་བསྒྲུབ་བྱ་སྒྲུབ་པར་ཞེན་པ་དེ་སྒྲུབ་པའི་རྟགས་སུ་བཤད་པ་བཞིན་ནོ། ། གསུམ་པ། རྩོད་པ་སྤང་བ་འདི་ལ་གཉིས་ཏེ། བཏགས་པ་དང་དངོས་པོའི་ཡུལ་ཅན་གྱིས་དང༌། སྒྲུབ་པ་དང་དགག་པའི་ཡུལ་ཅན་གྱིས་ཁྱབ་པ་ངེས་པར་བྱེད་པ་དང༌། བསྒྲུབ་བྱ་ངེས་པར་བྱེད་པ་མ་མཐུན་ནོ། ། ཞེས་བྱ་བའི་རྩོད་པ་གཉིས་སྤང་བའོ། ། དང་པོ་ནི་འདོད་རྒྱལ་གྱི་བློ་ཁྱབ་པ་བཟུང་བས་བསྒྲུབ་བྱ་དངོས་པོའི་ཆོས་རྟོགས་ན་ཧ་ཅང་ཐལ་བར་འགྱུར་ཏེ།

བྱས་པ་ལ་རྟག་པས་ཁྱབ་པ་བློས་བཞག་པ་ལ་བརྟེན་ནས། དོན་དམ་པར་སྒྲ་རྟག་པར་འགྱུར་རོ་ཞེ་ན། མི་འདྲ་སྟེ། འདི་དང་པོ་འདོད་རྒྱལ་བ་ཡིན་ཡང༌། དེའི་རྗེས་སུ་འབྲང་བ་དེ་དང་མཐུན་པར་ཞུགས་པ་ཉིད་དུ་ངེས་པར་བྱས་པ་ལ་ལྟོས་ཏེ། རང་རིག་པའི་མངོན་སུམ་ཉིད་ཡིན་པས་དངོས་པོ་པ་ཡིན་པའི་ཕྱིར་རོ། ། དང་པོ་དོན་དེ་འདྲ་བ་ཁོ་ན་ལ་བརྡ་དེ་འདྲ་བ་ཁོ་ན་ཁས་བླངས་པར་ནི་དོན་དང་སྒྲའི་རྣམ་པ་ཅན་རང་རིག་པའི་མངོན་སུམ་གྱིས་ངེས་ལ། དེས་ཀྱང་དོན་འདྲ་བའི་བརྡ་དེ་འདྲ་བའི་རྒྱུ་མཚན་ཡིན་པས་ཁྱབ་པར་ངེས་སོ། ། དེས་ནི་ཕྱིས་ཀྱི་བསྒྲུབ་བྱ་ལ་ལྟོས་ཏེ་དངོས་པོ་པ་ཉིད་པས་ག་ལ་འགལ། རྩོད་པ་སྤང་བ་གཉིས་པ་ནི། གལ་ཏེ་མེད་དགག་བསྒྲུབ་བྱ་ཡིན་ན་ནོག་དང་ལྐོག་ཤལ་ཅན་ལ་མེད་དགག་དེས་ཁྱབ་པ་ངེས་པར་བྱ་དགོས་པར་འགྱུར་རོ་ཞེ་ན། མི་འགྱུར་ཏེ། སྒྲའི་བརྗོད་བྱ་བསྒྲུབ་བྱའི་ཆོས་སུ་ཞེན་པས་ན། དེ་ཁོ་ན་བཞིན་ཁྱབ་པ་ཡང་ངེས་པར་བྱེད་པ་མི་འགལ་ལོ། ། མི་འདྲ་བ་མེད་པ་བསྒྲུབ་བྱར་བརྗོད་པ་ནི། སྒྲ་དེའི་བརྗོད་བྱ་མ་ཡིན་པར་རྟོག་པ་ནི། སྔོན་ཞུགས་པའི་ཡུལ་དང་རྒྱུ་མཚན་ཡོད་པ་མི་འདྲ་བར་སྒྲོ་འདོགས་པའི་བདག་ཉིད་ཡིན་པ་དང༌། ཐ་སྙད་དུ་བྱ་བར་ངེས་པ་ཡང་མི་འདྲ་བ་འགོག་པར་ངེས་པ་ཡིན་ལ། བཀག་པ་དེ་ཡང་དེའི་མི་སླུ་བའི་ཡུལ་ཡིན་པ་ལ་བསམ་པ་ཡིན་ནོ། ། ཐ་སྙད་བསྒྲུབ་བྱ་ཡིན་ན་དཔེ་ཡོད་པ་བདེན་མོད། དེ་ཉིད་ཅི་ལྟར་ཞེ་ན། རྒྱུ་དང་འབྲས་བུ་དག་གི་ ཞེས་སྨོས་ཏེ། རྒྱུ་དང་འབྲས་བུའི་ཐ་སྙད་དུ་བྱེད་པའི་ཚད་མའི་ཡུལ་གྱི་རང་བཞིན་རྒྱུ་དང་འབྲས་བུར་བྱ་བ་དེའི་ ངོ་བོ་ སྟེ། བརྗོད་པའི་ཡུལ་ཙམ་མ་ཡིན་པར་དོན་དམ་པར་ཡོད་པའི་རང་བཞིན་ ནི་རྗེས་སུ་འགྲོ་བ་དང་ལྡོག་པ་ལས་གཞན་མ་ཡིན་ནོ།། གཞན་མ་ཡིན་ན་དེ་ཉིད་ཡིན་ནམ། དེ་ལྟའོ་ཞེ་ན། དེ་རྟོགས་པས་བསྒྲུབ་པར་བྱ་བ་ཅི་ཡོད། དེ་ཉིད་ཀྱང་མ་ཡིན་ན། རྗེས་སུ་འགྲོ་བ་དང་ལྡོག་པ་དག་ལས་གཞན་ཞེས་བྱ་བ་དམིགས་ཀྱིས་བསལ་བ་དོན་མེད་དེ།

རྒྱུ་དང་འབྲས་སུ་དག་གི་ངོ་བོ་ནི་མེད་དོ་ཞེས་བརྗོད་པར་རིགས་སོ་ཞེ་ན། མ་ཡིན་ཏེ། རྒྱུ་འབྲས་བུ་ཐ་སྙད་བྱེད་པའི་ཚད་མའི་ཡུལ་ནི་རྗེས་སུ་འགྲོ་ལྡོག་ལས་ཆོས་ཐ་དད་དོ་ཞེས་སྔར་བཤད་པའི་རྗེས་སུ་འབྲངས་ཏེ་གོ་བར་ཟད་དོ། ། དེ་ལྟར་ན་ཡང་དངོས་པོ་གནས་པའི་རང་བཞིན་དེས་དེ་རྣམ་པར་གཞག་པར་གོ་བར་བྱ་བའི་ཕྱིར། དེའི་དེ་ཁོ་ན་ནི་རྗེས་སུ་འགྲོ་ལྡོག་ཉིད་ཡིན་ནོ་ཞེས་བཏགས་པར་ཟད་དེ། དཔེར་ན་དོན་རིག་པའི་དེ་ཁོ་ན་ནི་དོན་དང་འདྲ་བ་ཡིན་ནོ་ཞེས་བརྗོད་པ་བཞིན་ནོ་དེས་ན་སྐྱོན་མེད་དོ། ། མི་དམིགས་པ་ཡང་ཐ་སྙད་སྒྲུབ་པར་བསྟན་པའི་ཕྱིར་ དེ་བཞིན་དུ་ ཞེས་གསུངས་སོ། ། མེད་དོ་ཞེས་བརྗོད་དེ་ ཞེས་བྱ་བ་ནི་མེད་པར་བརྗོད་པར་བྱ་བ་ཙམ་ཞིག་བསྒྲུབ་པར་བྱ་བ་ཡིན་ནོ་ཞེས་བྱ་བའི་དོན་ཏོ། ། བརྗོད་པ་ཙམ་བསྒྲུབ་བྱ་ཡིན་པ་དེའི་ཕྱིར་ རྒྱུ་མཚན་ཉེ་བར་བསྟན་པས་ཐ་སྙད་སྒྲུབ་པར་བྱེད་དོ། ། རྣམ་པར་ཇི་ལྟར་ཞེ་ན། མི་དམིགས་ན་དེ་མེད་དོ་ ཞེས་བྱ་བར་ཏེ། མི་དམིགས་པའི་ཕྱིར་མེད་དོ་ཞེས་བྱ་བར་རོ། ། རྒྱུ་མཚན་གྲུབ་ན་རང་ཉིད་ཐ་སྙད་ལ་འཇུག་མོད་སྙམ་ན། རྨོངས་པ་ལ་ ཞེས་སྨོས་སོ། ། འདི་ལ་མཁས་པ་དག་ནི་རྒྱུ་མཚན་འཛིན་པའི་མངོན་སུམ་ཉིད་ཀྱི་ཐ་སྙད་ལ་འཇུག་ཀྱང་མི་མཁས་པ་དག་རྟགས་ལ་ལྟོས་སོ་ཞེས་བྱ་བའི་དོན་ཏོ། ། རྒྱུ་མཚན་ཡང་བརྗོད་བྱ་ཉིད་རྣམ་པར་འཇོག་པའི་རྒྱུ་མཚན་སྣང་བའི་མི་དམིགས་པ་ལ། ཐ་སྙད་ཀྱི་རྒྱུར་བཏགས་པ་ཡིན་གྱི། ཐ་སྙད་ཀྱི་རྒྱུ་མཚན་ཉིད་ནི་དེ་ལས་ཆོས་གཞན་ཡིན་ནོ་ཞེས་བྱ་བ་དང༌། གཏན་ཚིགས་ཉིད་ཀྱི་དཔེ་བསྟན་ཟིན་ཏོ། ། འདི་ལ་སློབ་དཔོན་ཆོས་མཆོག་འཆད་པ་ནི་རྨོངས་པ་ལ་སྣང་བ་མི་དམིགས་པ་ཐ་སྙད་དུ་བྱ་བ་དཔོག་པས་མེད་པར་ངེས་ཀྱང༌། མ་རྨོངས་པ་ལ་ནི་དེ་ཉིད་དོན་འགོག་པའི་ཁྱབ་བྱེད་མི་དམིགས་པར་གྱུར་པས་མེད་པའི་ཐ་སྙད་ངེས་སོ་ཞེས་སོ། ། དོན་མེད་པའི་ཐ་སྙད་འཐད་པ་ལ་ལྟོས་ག་ལས་ཞེ་ན།

དེ་ཡང་རྣམ་པ་ལྔས་སྟོན་ཏེ། མཁས་པ་ཡང་མི་དམིགས་པའི་གཏན་ཚིགས་ལ་ལྟོས་པ་ཁོ་ནས་དོན་མེད་པར་ངེས་པ་དང༌། ཤེས་པ་མེད་པར་ངེས་པ་གཏན་ཚིགས་ལ་ལྟོས་པར་མ་ངེས་པ་དང༌། དོན་མེད་པར་ངེས་པ་ཉིད་ཐ་སྙད་དུ་བཞག་པའི་རྒྱུ་དང༌། ཐ་སྙད་དུ་བྱ་བ་དཔགས་པ་ལ་ལྟོས་ནས་མེད་པར་ངེས་པ་ཉིད་རྨོངས་པར་བཞག་པའི་རྒྱུ་དང༌། དོན་མེད་པར་ངེས་པའི་ཐ་སྙད་མངོན་སུམ་གྱིས་བྱེད་པར་མི་ནུས་པའི་འཐད་པའོ། ། དང་པོ་ནི་ལྟར་རུང་བ་ཡོད་པ་ལ་དམིགས་པར་བྱ་བ་ཉིད་ཀྱིས་ཁྱབ་ལ། དེ་མེད་པ་ནི་ཤེས་པ་མེད་པར་ངེས་པ་ཁོ་ནས་གྲུབ་སྟེ། ཤེས་བྱའི་ཆོས་དམིགས་པར་བྱ་བ་དང༌། ཤེས་པའི་རང་བཞིན་དམིགས་པར་བྱེད་པ་དག་ཐ་སྙད་ཀྱང་རྟོགས་པ་གཅིག་གི་ཡུལ་དུ་ངེས་པའི་ཕྱིར་རོ། ། དེ་གྲུབ་པས་ཀྱང་དམིགས་པར་བྱ་བ་ཡོད་པ་འགོག་པ་ཡིན་པས་དོན་མེད་པར་ངེས་པ་ནི་ཁྱབ་བྱེད་མེད་པར་ངེས་པ་སྔོན་དུ་འགྲོ་བ་གྲུབ་བོ་ཞེས་བྱ་བའི་དོན་སྤྱིར་རྣམ་པར་གཞག་པ་དང༌། བདག་ཉིད་འགོག་པ་ལ་ཡང་ཁྱབ་བྱེད་བཀག་པར་ངེས་པ་སྔོན་དུ་སོང་བས་ཁྱབ་པ་བསྟན་པ་དང༌། ཐ་དད་པ་འགོག་པ་ཁོ་ན་ལ་སྣང་བ་མི་དམིགས་པ་ཁྱད་པར་ཅན་དུ་བརྗོད་པའི་རྒྱུ་བསྟན་པ་གསུམ་གྱིས་བསྟན་ཏོ། ། གཉིས་པ་ནི་ཤེས་པ་ཡོད་པ་ནི། དམིགས་པར་བྱ་བ་ལ་མི་འཁྲུལ་བས་གཅིག་ཏུ་ངེས་པའི་ཤེས་པ་མྱོང་བ་ཉིད་ཀྱིས་དགག་པ་གྲུབ་བོ་ཞེས་བྱ་བའོ། ། གསུམ་པ་ནི་རྟགས་ལས་མེད་པར་ངེས་པ་སྐྱེས་ཀྱང་སྒྲོ་འདོགས་ཆོད་ཟིན་པའི་དོན་འཇུག་པ་དང༌། མྱོང་བའི་རྗེས་སུ་འབྲང་བར་ངེས་པའི་ཕྱིར་ཏེ། མངོན་སུམ་ལ་ལྟར་རུང་གི་བུམ་པས་དབེན་པར་སྣང་བས་དེ་མེད་དེ་ཞེས་ངེས་པས་ན། རྟོགས་ཟིན་པ་རྟོགས་པར་བྱེད་པ་དང༌། བསམ་པས་ཀྱང་རློམ་པས་ཐ་སྙད་དུ་བཞག་གོ་ཞེས་བྱ་བའོ། ། བཞི་པ་ནི་ཐ་སྙད་དུ་བྱ་བ་དཔགས་པས་མེད་པར་ངེས་པ་ནི་རྨོངས་པ་ཡིན་ཏེ། ཐ་སྙད་ཀྱི་རྒྱུ་མཚན་ལ་འཁྲུལ་བའི་ཕྱིར་དང༌། མི་བདེན་པའི་སྒྲོ་འདོགས་པ་ལ་ལྟོས་པའི་ཕྱིར་རོ།

ཁྱབ་བྱེད་མེད་པས་ཁྱབ་བྱ་མེད་པར་རྟོགས་པའི་དངོས་པོའི་རྗེས་སུ་འབྲང་བའི་ཕྱིར་དང༌། རྒྱུ་མཚན་དང་རྒྱུ་མཚན་ཅན་ལ་མ་འཁྲུལ་བས་རྨོངས་པ་མ་ཡིན་ནོ་ཞེས་བྱ་བའོ། ། ལྔ་པ་ནི་མེད་པའི་ཐ་སྙད་ནི་མངོན་སུམ་གྱིས་བྱེད་པར་མི་ནུས་ཏེ། མེད་པའི་དོན་དམིགས་པ་དང༌། ཡོད་པའི་དོན་མ་དམིགས་པས། བྱེད་པར་མི་འཐད་པའི་ཕྱིར་ཏེ། དམིགས་པའི་ཡུལ་དུ་བྱ་བའི་རང་བཞིན་མེད་དང༌། མེད་པ་ལ་འཁྲུལ་བའི་ཕྱིར་རོ། ། ཡོད་པའི་ཐ་སྙད་ནི་ཡོད་པའི་རང་བཞིན་དམིགས་པས་བྱེད་པ་མི་འགལ་ལོ་ཞེས་བྱ་བའོ། ། འདི་ཡང་མི་འཐད་མོད་ཀྱི། གཞུང་མང་བར་འགྱུར་བས་སུན་འབྱིན་པ་ནི་མི་བྲིའོ། ། དེ་ལྟར་སྒྲུབ་བྱེད་དགོད་པ་དང༌། སྒྲ་ལས་བྱུང་བའི་ཚད་མ་གཞན་གྲུབ་པ་དང༌། དོན་གྱིས་གོ་བའི་ཚད་མ་གཞན་གྲུབ་པས་གནོད་པ་ཡང་མེད་པར་བསྟན་པས་གྲངས་མང་བ་བཀག་ནས། ཉུང་བ་འགོག་པའི་དོན་དུ་རྒོལ་བ་དགོད་པ་ནི་ གཞན་དག་ ཅེས་བྱ་བའོ། ། དེ་ལ་དང་པོ་ཁས་བླངས་པས་རྗེས་སུ་དཔག་པ་ཚད་མར་སྒྲུབ་པ་ན། རྟགས་གསུམ་གྱི་རྗེས་སུ་དཔག་པའི་གཞལ་བྱ་བདེན་པར་ཁས་བླངས་པས་དེ་ཚད་མ་ཉིད་འགོག་པ་ལ་གནོད་དོ་ཞེས་སྟོན་པ་ནི་ཚད་དང་ཅིག་ཤོས་ཞེས་བྱ་བ་ལ་སོགས་པའོ། ། ཚད་དང་ཅིག་ཤོས་སྤྱི་བཞག་ ཅེས་བྱ་བས་ནི་རང་བཞིན་གྱི་རྟགས་ཀྱིས་བསྐྱེད་པའི་ཉན་པ་པོའི་ཤེས་པ་ཚད་མར་ཁས་བླངས་པར་སྟོན་ཏོ། ། གཞན་བློ་རྟོགས་པར་བྱེད་ཕྱིར་དང་ ཞེས་བྱ་བས་ནི་འབྲས་བུའི་རྟགས་ལས་བྱུང་བ་འཆད་པ་པོའི་ཤེས་པ་ཚད་མར་ཁས་བླངས་པར་སྟོན་ཏོ། ། འགའ་ཞིག་འགོག་པར་བྱེད་ཕྱིར་ཡང་ ཞེས་བྱ་བས་ནི་མི་དམིགས་པའི་རྟགས་ལས་བྱུང་བ་འཆད་པ་པོ་དང༌། ཉན་པ་པོ་གཉིས་ཀའི་ཤེས་པ་ཚད་མར་ཁས་བླངས་པར་སྟོན་ཏོ། ། དེ་ལ་དང་པོ་ཉན་པ་པོའི་བློ་ཚད་མར་ཁས་བླངས་པ་འཆད་པ་ནི་ དེ་ ཞེས་བྱ་བ་ལ་སོགས་པའོ། ། འདི་ཡང་ལྔས་སྟོན་ཏེ། ཉེར་བར་བསྟན་པའི་རང་བཞིན་དང༌། ཉེ་བར་བསྟན་པའི་རྒྱུ། ཉེ་བར་བསྟན་པའི་དགོས་པ་དང༌།

ཉེ་བར་བསྟན་པའི་ཤུགས་ཀྱིས་གདོན་མི་ཟ་བར་ཁས་བླངས་པའི་དོན་དང༌། དེ་ཁས་མི་ལེན་ན་ཉེ་བར་བསྟན་པ་འགལ་བའོ། ། དེ་ཡང་ མངོན་སུམ་ཁོ་ན་ ཞེས་བྱ་བ་ནས་ སྨྲ་བ་ན་ ཞེས་བྱ་བའི་བར་གྱིས་ནི་དང་པོའོ། ། དེ་ ཞེས་བྱ་བ་ལས་ དམིགས་ནས་ ཞེས་བྱ་བའི་བར་གྱིས་ནི་གཉིས་པ་སྟོན་ཏོ། ། ཇི་ལྟར་ ནས་ ཕྱིར་ གྱི་བར་གྱིས་ནི་གསུམ་པའོ།། ཆོས་མཐོང་བ་ནས་མ་འདས་སོའི་བར་གྱིས་ནི་བཞི་པའོ། ། དེ་ཡང་ཞེས་བྱ་བ་ལ་སོགས་པ་ནི་ལྔ་པའོ། ། དོན་དེ་ལྔ་བརྗོད་པས་ཀྱང༌། འདི་ལྟར་གྲུབ་པར་འདོད་པ་ཡིན་ཏེ། མི་འཁྲུལ་བ་དང་དེའི་ཡུལ་གྱི་རང་བཞིན་ཁྱབ་པ་ཉིད་ཉེ་བར་བསྟན་པར་བྱ་བ་ཡིན་པར་བསྟན་པ་དང༌། དེ་ཡང་དཔེ་ལ་ཚད་མས་ངེས་པ་དང༌། དེ་ངེས་པས་ཀྱང་ཉན་པ་པོའི་འཇུག་པའི་ཡུལ་བདེན་པར་གྲུབ་པ་དང༌། དེའི་གཞལ་བྱ་འགོག་ན་ཉེ་བར་བསྟན་པའི་དོན་ལྡོག་པ་སྟེ། རིམ་པ་བཞིན་ནོ། ། འདི་ལ་སློབ་དཔོན་ཆོས་མཆོག་འདི་ལྟར་འཆད་དོ། ། འདིས་ནི་འཆད་པ་པོའི་ཤེས་པ་ཚད་མར་བསྟན་ཏོ། ། དེ་ཡང་ལྔ་སྟེ། ཉེར་བསྟན་རང་བཞིན་དང༌། རྒྱུ་དང༌། དགོས་པ་དང༌། ཉེ་བར་བསྟན་པའི་ཡུལ་གྲུབ་ན་རྗེས་དཔག་ཚད་མར་གྲུབ་པ་དང༌། མ་གྲུབ་ན་ཉེ་བར་བསྟན་པ་འགལ་བའོ། ། དེས་ཀྱང་འདི་ལྟར་གྲུབ་པར་འདོད་དེ། སྤྱིའི་གཞག་པ་ཉེ་བར་བསྟན་པའི་དོན་ཡིན་པ་དང༌། ཉེ་བར་བསྟན་པའི་དོན་དེ་མངོན་སུམ་གྱིས་མ་གྲུབ་པ་དང༌། མངོན་སུམ་གྱིས་གྲུབ་པ་ཉེ་བར་བསྟན་པའི་དོན་དུ་མི་འཐད་པ་དང༌། དེས་ན་རྗེས་དཔག་གི་དོན་དུ་གྲུབ་པ་དང༌། དེ་སྤོང་ན་ཉེ་བར་སྟོན་པ་ལ་གནོད་པའོ། ། དེ་ཡང་རིམ་པ་བཞིན་སྦྱར་རོ། ། འདི་ནི་མི་འཐད་དེ། ཤེས་པའི་གསལ་བ་འགའ་ལ་མི་སླུ་དམིགས་པས་སྤྱིའི་ཁྱབ་པ་མི་འགྲུབ་ན། ཚད་མ་གཅིག་གི་འཇུག་པས་ཕུང་པོ་གསུམ་པ་སེལ་བ་སློབ་དཔོན་དང༌། རང་ཉིད་ཀྱིས་བཤད་པ་མི་འཐད་པ་དང༌། གཏན་ཚིགས་ཀྱི་ཁྱབ་པ་མངོན་སུམ་གྱིས་ནམ་ཡང་མི་འགྲུ་པས་རྟག་ཏུ་རྗེས་སུ་དཔག་པས་ངེས་ན། ཐུག་པ་མེད་པར་ཐལ་བའི་ཕྱིར་རོ།

། ཉེ་བར་སྟན་པའི་དོན་ཆོས་མཐུན་པའི་རྗེས་སུ་དཔག་པའི་ཡུལ་ཡང་མ་ཡིན་ཏེ། ཆོས་ཅན་མ་མཐོང་བ་མཐའ་དག་མ་གྲུབ་པའི་ཕྱིར་དང༌། གང་དངོས་པོ་འཛིན་པའམ། དངོས་པོ་མེད་ན་མི་འབྱུང་བ་དེ་ནི་མི་སླུ་བ་ཡིན་ཏེ། སྔོན་མཐོང་བ་བཞིན་ནོ་ཞེས་ཁྱབ་པ་རྟོགས་པའི་ཤེས་པ་དང༌། མཐོང་བའི་དངོས་པོ་འཛིན་པ་དང༌། དངོས་པོ་དང་འབྲེལ་བ་དག་ཀྱང་འཛིན་པ་དང༌། འབྲེལ་བ་ཉིད་ཀྱིས་མི་སླུ་བ་ཡིན་ནོ་ཞེས་བསྒྲུབ་བྱ་རྟོགས་པའི་ཤེས་པ་དག་ཁྱད་པར་མེད་པའི་ཕྱིར་དང༌། འདི་ཁྱབ་པ་ཉིད་ཀྱང་མངོན་སུམ་གྱིས་མ་གྲུབ་པས་མི་འགྲུ་པའི་ཕྱིར་རོ། ། གལ་ཏེ་འདིའི་ཁྱབ་ནི་དངོས་པོ་འཛིན་པ་ཉིད་དམ། དངོས་པོ་དང་འབྲེལ་བ་ཉིད་ལ་ཐོབ་པར་བྱེད་པའི་རྒྱུ་མཚན་གཞན་ལ་མི་ལྟོས་པས་ཁྱབ་པ་གྲུབ་པ་དང༌། དེ་ཡོད་ཀྱང་མི་སླུ་བ་མེད་ན་དེ་དང་འགལ་བས་ཁྱབ་བྱེད་འགལ་བ་དམིགས་པས་འགྲུབ་ན། འོ་ན་འཛིན་པ་དང་འབྲེལ་བ་ལ་མི་སླུ་བའི་གཞན་ལ་ལྟོས་པ་མཻད་པའི་རྒྱུ་མཚན་གྱིས་ཁྱབ་པ་ཉིད་མངོན་སུམ་གྱིས་གྲུབ་ན་སྤྱིའི་གཞག་པ་དེའི་ཡུལ་མ་ཡིན་པ་འགལ་ལོ། ། དེས་སྟེ་དེས་མ་གྲུབ་ན་ཁྱབ་བྱེད་འགལ་བ་དམིགས་པ་ཉིད་མཻད་དེ། ཁྱབ་པ་ཉིད་མེད་པའི་ཕྱིར་རོ། ། དེས་ན་འདི་ནི་བདག་ཅག་དཔྱོད་པས་ཁྱབ་པ་རྟོགས་པར་བྱེད་པའི་ཚུལ་ཁས་མ་བླངས་ཀྱང་རྗེས་སུ་དཔག་པའི་ཡུལ་ཉིད་དུ་འདོད་པ་ནི་མ་ཡིན་ནོ། ། ངེད་ཀྱི་ལྟར་ན་དཔྱོད་པས་འདུ་བྱེད་བརྟག་པའི་མངོན་སུམ་དུ་རྗེས་དཔག་གིས་ངེས་སམ། དཔྱོད་པ་ཉིད་ཀྱིས་ངེས་ཀྱང་གཞུང་འདི་མི་འགལ་ཏེ། གཞན་གྱི་ཁས་བླངས་པ་ལ་ལྟོས་ནས་བརྗོད་པའི་ཕྱིར་རོ། ། ལུས་ཉིད་ནི་བློ་མ་ཡིན་ཏེ། དེ་གྲུབ་ཀྱང་བློའི་རྣམ་པར་བཏགས་པ་ལ་ཐེ་ཚོམ་ཟ་བའི་ཕྱིར་རོ་ ཞེས་བྱ་བའི་དོན་ནི། བློ་ནི་ཆོས་ཅན། ལུས་ཀྱི་རང་བཞིན་མ་ཡིན་ཏེ། ལུས་རིག་པའི་མངོན་སུམ་གྱིས་བློ་ལ་ཡོད་པའི་ལྟར་རུང་གི་ཁྱད་པར་མ་དམིགས་པའི་ཕྱིར་རོ་ཞེས་བྱ་བའམ། ཡང་ན་ལུས་ནི་བློའི་རང་བཞིན་མ་ཡིན་ཏེ།

བློ་ལ་ཡོད་པའི་རྣམ་པའི་ཁྱད་པར་གྱི་བདག་ཉིད་དུ་མ་དམིགས་པའི་ཕྱིར་རོ་ཞེས་ཁྱབ་བྱེད་མི་དམིགས་པའམ། རང་བཞིན་མི་དམིགས་པའོ། ། འདི་ནི་མ་ངེས་པ་ཡིན་ཏེ། ལུས་འཛིན་པའི་མངོན་སུམ་གྱིས། དེའི་བདག་ཉིད་མི་རྟག་པ་མི་དམིགས་པའི་ཕྱིར་རོ་ཟེ་ན་དེ་ཉིད་ཀྱི་ཕྱིར་ལྟར་རུང་གི་ཁྱད་པར་ཞེས་བྱ་བའི་ཁྱད་པར་བརྗོད་པའི་ཕྱིར་རྣམ་པར་བརྟག་པའི་སྒྲ་སྦྱར་བའི་ཕྱིར་རོ། ། འདིར་མི་རྟག་པ་ལ་ཡོད་པའི་ལྟར་རུང་བའི་ཁྱད་པར་ནི་མི་རྟག་པ་ལ་མེད་པས་མ་ངེས་པ་མ་ཡིན་ནོ། ། འོ་ན་བློ་ལ་ཡོད་པའི་ལྟར་རུང་གི་ཁྱད་པར་ཡང་ལུས་ཀྱི་རྣམ་པ་ཁོ་ན་ཡིན་པས་མ་གྲུབ་པ་ཡིན་ནོ་ཞེ་ན་མ་ཡིན་ཏེ། བློའི་རྣམ་པའི་ཁྱད་པར་ནི་དགའ་བ་དང༌། གདུང་བ་དང༌། འདོད་པ་དང༌། སྡང་བ་ལ་སོགས་པ་ལུས་ཀྱི་རྣམ་པ་ལས་གཞན་ཡིན་པར་མངོན་སུམ་གྱིས་ཚོར་བའི་ཕྱིར་རོ། ། འོ་ན་ཐག་རིང་པོ་ནས་ཤིང་མངོན་སུམ་གྱིས་རྟོགས་ཀྱང་ཤ་པ་ལ་ཡོད་པའི་རྣམ་པའི་ཁྱད་པར་མ་རྟོགས་པས་མ་ངེས་སོ་ཞེ་ན། དེ་ཡང་མ་ཡིན་ཏེ། ཤིང་དང་ཤ་པའི་ཐ་སྙད་དུ་བྱ་བའི་དོན་ནི་ཆ་ཤས་ཚོགས་པ་ཡིན་གྱི་རྡུལ་ཕྲ་རབ་རེ་རེའམ།

 ཆ་ཤས་ཅུང་ཟད་ནི་མ་ཡིན་ནོ། ། དེ་ལ་ཐག་རིང་པོ་ནས་ཤིང་གི་ཐ་སྙད་བྱ་བའི་དབྱིབས་ཀྱི་ཆ་སྣང་ཡང༌། ཤ་པའི་ཐ་སྙད་ཀྱི་ཡུལ་གྱི་དབྱིབས་ནི་མི་སྣང་སྟེ། ཤིང་གི་དབྱིབས་སུ་བརྗོད་པ་དེ་ཉིད་མི་སྣང་བའི་ཆ་གཞན་ལྡན་པའི་ཤ་པའི་དབྱིབས་སུ་བརྗོད་པར་བྱ་བའི་ཕྱིར་ཏེ། དེ་དོན་གཞན་མི་སྣང་བ་ཡིན་པས་མི་འགལ་ལོ། ། སྣང་བའི་ཆ་དང་ཐ་མི་དད་པའི་ཤ་པའི་ཐ་སྙད་ཀྱི་རྒྱུ་མཚན་ནི་སྣང་བ་ཁོ་ན་ཡིན་པས་ཅི་ལྟར་མ་ངེས། འོན་ཀྱང་སྣང་བའི་རྒྱུ་མཚན་ཙམ་གྱིས་ཤ་པའི་ཐ་སྙད་ཀྱི་རྒྱུ་མཚན་ཚང་བ་མ་ཡིན་པའི་ཐ་སྙད་ཀྱི་རྒྱུ་མཚན་གཞན་མི་སྣང་བར་ཟད་དོ། ། འོ་ན་དངོས་སུ་ཐུན་མོང་གི་མ་ངེས་པ་མ་ཡིན་མོད། དེའི་སྣང་བའི་ཁྱད་པར་མི་སྣང་ཡང་སྣང་བའི་བདག་ཉིད་ཡིན་པ་ཅི་འགལ་ཞེ་ན། ས་ཕྱོགས་སུ་བུམ་པ་འགོག་པ་ན་ས་ཕྱོགས་སྣང་བའི་ཤེས་པ་ལ་བུམ་པ་མ་དམིགས་ཀྱང་ཡོད་པ་ཅི་འགལ་ཞེས་ཟེར་ན། ལན་ཅི་ཡོད། རང་བཞིན་ཁྱད་པར་མེད་པ་གཉིས་ལས་གཅིག་སྣང་བ་ན་གཞན་མི་སྣང་བ་ནི་འགལ་བས་སོ་ཞེ་ན། ཐ་དད་པ་ལྟར་རུང་བ་གཉིས་ལས་གཅིག་སྣང་བ་ན་གཞན་མི་སྣང་བ་འགལ་ན། ཐ་མི་དད་པའི་རྣམ་པ་ལྟར་རུང་གཉིས་གཅིག་སྣང་བ་ན་གཞན་མི་སྣང་བ་ནི་ཤིན་ཏུ་འགལ་བར་གསལ་བས་ལྡོག་པ་ངེས་སོ། ། དགག་པ་བསྒྲུབ་པ་ལ་བཞི་དངོས་པོར་མ་གྲུབ་པ་ཉེས་པ་མ་ཡིན་པས་བློ་ཆོས་ཅན་དངོས་པོར་མ་གྲུབ་པ་ནི་སྐྱོན་མ་ཡིན་ནོ། ། འདི་འགའ་ཞིག་ཏུ་དགག་པ་བྱེད་པ་ཡང་ ཞེས་བྱ་བའི་དོན་ཡང༌། ལྟར་རུང་བའི་གཞི་ལས་གཞན་ལྟར་མི་རུང་བའི་གཞི་ལ་དགག་པ་བྱེད་པའོ། ། དེས་ན་འགའ་ཞིག་ཏུ་ཞེས་ཁྱད་པར་དུ་བྱས་ཏེ། དེ་ལྟ་མ་ཡིན་ན་འགའ་ཞིག་ཏུ་ཞེས་བྱ་བའི་ཁྱད་པར་དོན་མེད་པས་སོ། །ལྟར་མི་རུང་བའི་གཞི་ལ་དགག་པ་བྱེད་པ་ཡང་རྣམ་པ་གཉིས་ཏེ། དངོས་པོ་འཛིན་པའི་མངོན་སུམ་གྱིས་དངོས་པོ་གཞན་རྣམ་པར་བཅད་པས་དགག་པ་བྱེད་པ་དང༌། དངོས་པོ་མེད་པ་ཉིད་རང་དབང་དུ་འཛིན་པའོ། ། དང་པོ་ནི་མི་སྲིད་དེ།

ལྟར་མི་རུང་བའི་གཞི་ལ་མངོན་སུམ་མི་འཇུག་པའི་ཕྱིར་དང༌། འཇུག་ན་གཞི་ལྟར་མི་རུང་བར་ཐལ་བས་སོ། ། དེས་ན་གཉིས་པ་འདོད་དགོས་སོ། ། དེའང་མི་འཐད་པ་ནི་ དོན་གྱི་ནུས་པ་ལ་ལྟོས་པས་མེད་པ་དེའི་ཡུལ་དུ་འགལ་བའི་ཕྱིར་རོ་ ཞེས་བྱ་བ་ལ་སོགས་པའོ། ། འོ་ན་བསྐལ་བའི་དོན་ལ་མངོན་སུམ་མི་འཇུག་པས་དངོས་པོ་མེད་པར་རྟོགས་སོ་སྙམ་ན། དེ་མེད་པ་ཡང་ཡིན་ལ་ ཞེས་བྱ་བ་ལ་སོགས་པའོ། ། འདིར་ས་ཕྱོགས་ལ་འཇུག་པའི་མངོན་སུམ་ཉིད་བུམ་པ་ལས་མེད་པར་རྟོགས་སོ་ཞེས་རྟོག་པ་ལ། ལན་དུ་དེ་མེད་པ་ཡང་ཡིན་ལ་ཞེས་བྱ་བ་མི་འཐད་དེ། དེ་ལྟར་ན་ཤེས་པ་མེད་པ་ཡང་མངོན་སུམ་གྱིས་མི་རྟོགས་པར་ཐལ་ཏེ། རྣམ་པ་གཅིག་ཏུ་ངེས་པའི་ཤེས་པ་རིག་པ་དེ་ཤེས་པ་གཞན་ལས་ལོག་པའི་ཕྱིར་དེ་ལ་ལྟོས་ཏེ་མངོན་སུམ་མེད་པ་ཡིན་པས་དེས་རྟོགས་པ་འགལ་བར་ཐལ་བའི་ཕྱིར་རོ། ། ཡང་བྲམ་ཟེ་ཆེན་པོ་འདི་འགའ་ཞིག་ཏུ་དགག་པ་བྱེད་པ་ཡང་སྟེ་དགག་པ་དངོས་སུ་རྟོགས་པའི་སྒོ་ནས། གཞལ་བྱ་ཉེ་བར་འཇོག་པ་ཡང་ མངོན་སུམ་གྱིས་ནི་བྱ་བར་འོས་པ་མ་ཡིན་ཏེ་ ཞེས་འཆད་དོ།། དེའི་བསམ་པ་ནི་རང་གིས་དགག་པ་དངོས་སུ་རྟོགས་པའི་སྒོ་ནས། གཞལ་བྱ་དངོས་པོའམ་དངོས་པོ་མེད་པ་ནི་རྗེས་སུ་དཔག་པ་ཁོ་ན་ཡིན་ཏེ། མངོན་སུམ་ནི་རང་ཉིད་དགག་པ་མི་འཛིན་པ་དང༌། དེས་བསྐྱེད་པའི་ངེས་ཤེས་ཀྱང་རང་གིས་དགག་པ་རྟོགས་ཀྱང་གཞལ་བྱ་འཇོག་པའི་ཚད་མ་མ་ཡིན་པས་སོ།། གལ་ཏེ་མངོན་སུམ་གྱི་དགག་པ་རྟོགས་ན་དགག་པའི་དོན་ནི་དངོས་མེད་ཡིན་པས་ཕན་འདོགས་པ་མེད་པ་དེ་ཇི་ལྟར་མ་འཁྲུལ་བའི་ཡུལ་ཡིན། དོན་འདི་ཉིད་ལ་བསམས་ནས་དགག་པ་གང་ཇི་སྙེད་པ་དེ་ཐམས་ཅད་ནི་མི་དམྱིགས་པ་ལས་ཡིན་ནོ་ཞེས་ཀྱང་བཤད་དོ་ཞེས་ཟེར་རོ། ། འདི་ནི་མི་འཐད་དེ། རང་ཉིད་དགག་པ་རྟོགས་པར་བྱེད་པས་ཅི་བྱ་སྟེ། འབྲས་བུ་ངེས་ཤེས་ཀྱིས་དགག་པ་ལ་མངོན་སུམ་ཚད་མར་འཐད་པས་སོ། ། རང་ཉིད་དགག་པའི་རྣམ་པ་དང་མ་འབྲེལ་བས་ནི། ཕ་རོལ་ལ་ཆད་པ་མེད་དེ།

ཚད་མ་གཞན་མེད་ཀྱང་མེད་པ་ལ་མངོན་སུམ་ཚད་མར་གྲུབ་པའི་ཕྱིར་རོ། ། རྣམ་པ་གཅིག་ཏུ་དགག་པའི་དོན་སྒྲོ་བཏགས་ནས། མངོན་སུམ་གྱིས་དངོས་པོ་གཞན་མ་གྲུབ་པར་ངེས་ན་འགལ་བ་ཅི་ཡོད། དེ་མེད་པའི་རྣམ་པ་སྒྲོ་འདོགས་ཀྱི་ཡུལ་ཡིན་པ་ལ་མི་གནོད་པའི་ཕྱིར་རོ། ། དོན་གྱི་ནུས་པ་ལས་སྐྱེས་པ་ལ་རྟག་ཏུ་དོན་ཁོ་ན་སྣང་བ་མ་ངེས་ཏེ། ཟླ་བའི་ནུས་པ་ལས་སྐྱེས་པ་ལ་གཉིས་ཀྱི་རྣམ་པ་སྣང་བའི་ཕྱིར་རོ། ། མཐོང་བ་དེ་དོན་ཡིན་ནམ་ཤེས་པ་ཡིན། དོན་ཡིན་ནོ་ཞེ་ན། དོན་ཐམས་ཅད་མངོན་སུམ་ཡིན་པའི་ཕྱིར། ཐམས་ཅད་ཐམས་ཅད་ཀྱི་མངོན་སུམ་དུ་ཐལ་བར་འགྱུར་རོ་ཞེས་བྱ་བའི་དོན་སློབ་དཔོན་ཆོས་མཆོག་འཆད་པ་ནི། གལ་ཏེ་མཐོང་བ་དོན་གྱི་ཆོས་ཡིན་ལ་དེ་མི་སླུ་བའི་གཏན་ཚིགས་སུ་བྱེད་ན་དེའི་ཚེ་དོན་ཡོད་པ་ཉིད་གཏན་ཚིགས་སུ་འགྱུར་ཏེ། མཐོང་བ་གཏན་ཚིགས་སུ་བླངས་ན་མཐོང་བའི་ཡོད་པ་ཉིད་དེར་བླངས་པ་ཡིན་ལ་མཐོང་བའི་ཡོད་པ་ཡང་དོན་གྱི་ཡོད་པ་ཡིན་པའི་ཕྱིར་ རོ། །དེ་ལྟ་ན་མཐོང་བའི་དོན་ནི་ཡོད་པས་ཐོབ་པར་བྱ་བ་ཡིན་ནོ་ཞེས་བྱས་པ་ན་ཐོབ་བྱ་ལོག་ན་ཡོད་པ་ལྡོག་པས་ལྐོག་ཏུ་གྱུར་པ་ཐོབ་བྱ་མ་ཡིན་པ་ནི་མེད་པར་འགྱུར་རོ། ། དེ་ལྟར་ན་ཡོད་པ་ལ་ལྐོག་ཏུ་མ་གྱུར་པས་ཁྱབ་པ་ན་ཐམས་ཅད་ཐམས་ཅད་ཀྱི་མངོན་སུམ་དུ་འགྱུར་རོ་ཞེས་སོ། ། དེ་ནི་མི་འཐད་དེ། གཞལ་བྱ་དང་འབྲེལ་བ་མི་སླུ་བའི་རྒྱུ་མཚན་དུ་ཁས་ལེན་པ་ལ་ཡང་དེ་བཞིན་དུ་ཐལ་ལོ། ། དེར་ཡང་འབྲེལ་བ་ཞེས་བྱ་བ་གཞལ་བྱའི་ཆོས་སམ། ཚད་མའི་ཆོས་གཉིས་ཀ་ལྟར་ཡང་འབྲེལ་བ་རྒྱུ་མཚན་དུ་བླངས་པ་ན། དེའི་ཡོད་པ་རྒྱུ་མཚན་དུ་བཟུང་བ་ཡིན་ལ། འབྲེལ་བའི་ཡོད་པ་ཡང་འབྲེལ་བ་ཅན་གྱི་ཡོད་པ་ལས་ཐ་མི་དད་པས་ཤེས་པ་དང་ཤེས་བྱའི་ཡོད་པ་ཉིད་རྟགས་སུ་བསྟན་པར་འགྱུར་རོ། ། དེ་ལྟ་ན་ཡོད་པ་ལ་མི་སླུ་བས་ཁྱབ་པས་མི་སླུ་བ་མེད་པ་རྣམས་ཡོད་པ་ཉིད་ལྡོག་གོ ། དེ་ལྟ་ན་དོན་ཐམས་ཅད་ཐོབ་པར་བྱ་བའམ། བྱེད་པ་ཡིན་པའི་ཕྱིར་ཐམས་ཅད་ཐམས་ཅད་ཀྱིས་ཐོབ་པར་འགྱུར་རོ།

། ཞེས་མཚུངས་སོ། ། དེས་ན་འདི་ནི་གཞུང་ལ་ཇི་སྣང་བ་བཞིན་བཤད་པར་བྱ་སྟེ། སླ་བར་ཟད་དོ། །ཕྱིའི་རྣམ་གཞག་བཤད་ཟིན་ཏོ། ། ཡང་ན་དང་པོ་དགོས་པ་གཉིས་བཤད་ནས། འདིའི་དབྱེ་བ་སྟོན་པའོ། ། དེའང་གཉིས་ཏེ་མདོར་བསྟན་པ་དང་རྒྱས་པར་བཤད་པའོ། ། དང་པོ་ཡང་ཅེས་བྱ་བའོ་ཞེས་བྱ་བའི་བར་གྱིས་མང་བ་དགག་པ་མདོར་བསྟན་ལ། འདི་དག་གིས་དོན་ཡོངས་སུ་བཅད་ནས་ཞེས་བྱ་བའི་ཚིག་གིས་ཉུང་བ་དགག་པ་མདོར་བསྟན་ཏོ། ། ས་པར་བཤད་པ་ཡང་སྒྲུབ་བྱེད་དགོད་པ་དང༌། གནོད་པ་སྤང་བ་རྣམ་པ་གཉིས་ཏེ། གསུམ་གྱིས་མང་བ་དགག་པ་བཤད་ལ། ཁས་བླངས་པ་དང་དངོས་པོའི་ཚད་མ་གཉིས་ཀྱིས་ནི་ཉུང་བ་དགག་པ་རྒྱས་པར་བཤད་པ་ཡིན་ནོ། ། ལེའུ་དང་པོ། མངོན་སུམ་བཤད་པ་ལས།ང༡ མངོན་སུམ་ཡང་དག་བཤད་པ། ཅ༡ མངོན་སུམ་སྤྱིའི་མཚན་ཉིད་བཤད་པ། མངོན་སུམ་གྱི་ཐུན་མོང་གི་མཚན་ཉིད་སྟོན་པ་ནི། དེ་ལ་མངོན་སུམ་རྟོག་བྲལ་མ་འཁྲུལ་བ་ཞེས་བྱ་བ་ལ་སོགས་པའོ། ། འདི་ཡང་རྣམ་པ་བཞིས་གཏན་ལ་དབབ་སྟེ། མཚོན་བྱ་དང་མཚན་ཉིད་སྒྲུབ་པ་དང་རྗེས་སུ་བརྗོད་པའི་ཚུལ་དང༌། མཚན་ཉིད་ཉེ་བར་བཟུང་བའི་དགོས་པ་དང༌། མཚན་ཉིད་ཀྱི་ངོ་བོ་དང༌། མཚན་ཉིད་ཀྱི་དོན་ལ་གཞན་གྱི་ལོག་པར་རྟོག་པ་སྤང་བའོ། ། དང་པོ་ནི། སློབ་དཔོན་ཆོས་མཆོག་ན་རེ། མངོན་སུམ་ཞེས་བྱ་བའི་མཚོན་བྱ་ནི་རྗེས་སུ་བརྗོད་པ་ཙམ་ཡིན་ཏེ། རྟོག་པ་དང་བྲལ་བ་དང་མ་འཁྲུལ་བར་མ་གྲུབ་པ་དེ། སྒྲུབ་པའི་ཡན་ལག་ཏུ་གྲུབ་ཟིན་པ་ཉིད་ཡང་བཟླས་ཏེ་བརྗོད་པ་ནི་རྗེས་སུ་བརྗོད་པའི་ཕྱིར་རོ། ། མཚན་ཉིད་ནི་སྒྲུབ་པ་ཡིན་ཏེ་རྗེས་སུ་བརྗོད་པར་བྱ་བའི་དོན་དང་འབྲེལ་བར་མ་གྲུབ་པ་ནི་སྒྲུབ་པ་ཡིན་པའི་ཕྱིར་རོ་ཞེས་ཟེར་རོ། ། འདི་ལ་སློབ་དཔོན་ཀ་མ་ལ་ཤི་ལ་ན་རེ། དེ་ལྟར་ན་ནི་སྒྲུབ་པ་དང་རྗེས་སུ་བརྗོད་པ་མི་འཐད་དེ། མཚོན་བྱ་དང་མཚན་ཉིད་ཕྱིན་ཅི་ལོག་ཏུ་གྲུབ་པར་ཐལ་བའི་ཕྱིར་རོ། ། འཇིག་རྟེན་ན་མཚན་ཉིད་ནི་སྒྲུབ་བྱེད་དུ་གྲགས་ལ་མཚོན་བྱ་ནི་བསྒྲུབ་བྱར་གྲགས་ཏེ།

གང་གཡོ་བ་དེ་ནི་མྱ་ངན་འཚང་ཡིན་ནོ། ། ཞེས་མྱ་ངན་འཚང་མ་གྲུབ་དེ་གཡོ་བར་རབ་ཏུ་གྲུབ་པས་སྒྲུབ་པར་དམིགས་པའི་ཕྱིར་རོ་ཞེས་ཟེར་བའི་སྐྱོན་དུ་ཡང་མི་འགྱུར་ཏེ་འདིར་ནི་མཚན་ཉིད་གཏན་ལ་འབེབས་པའི་གནས་སྐབས་ཡིན་པས་སོ། ། གནས་སྐབས་ནི་གཉིས་ཏེ། གཏན་ལ་འབེབས་པ་དང་དེས་ཐ་སྙད་དུ་བྱེད་པའོ། ། དང་པོ་ནི་དཔེར་ན་ཀུན་ཏུ་རྒྱུ་མཚན་ཉིད་གང་ཡིན་མི་ཤེས་པ་ལ་ཀུན་ཏུ་རྒྱུ་འདིའི་རྟགས་ནི་གཙུག་ཕུད་དོ། ། ཞེས་མཚོན་བྱ་ཀུན་ཏུ་རྒྱུ་རྗེས་སུ་བརྗོད་ནས་གཙུག་ཕུད་སྒྲུབ་པ་ཡིན་ནོ། ། གཉིས་པ་ནི་ཡུལ་གཞན་དུ་སོང་ནས་འདི་གང་ཡིན་ཞེས་རྟོག་པ་ན༑ གཙུག་ཕུད་ཡོད་པས་ཀུན་ཏུ་རྒྱུ་ཡྀན་ནོ་ཞེས་གཙུག་ཕུད་རྗེས་སུ་བརྗོད་ནས་ཀུན་ཏུ་རྒྱུ་སྒྲུབ་པ་ཡིན་ནོ། ། དེས་ན་འདིར་མཚན་ཉིད་གཏན་ལ་འབེབས་པས་མཚོན་བྱ་གྲུབ་པ་མི་འགལ་ལོ་ཞེས་ལན་འདེབས་སོ། ། སློབ་དཔོན་ཀ་མ་ལ་ཤི་ལ་སོགས་པ་ན་རེ་ནི། མངོན་སུམ་ཞེས་བྱ་བའི་མཚོན་བྱ་ནི་སྒྲུབ་པ་ཡིན་ལ་མཚན་ཉིད་ནི་རྗཻས་སུ་བརྗོད་པ་ཡིན་ཏེ། མངོན་སུམ་ཞེས་བྱ་བ་མ་གྲུབ་ན་དེ་རྟོག་པ་དང་བྲལ་ཞིང་མ་འཁྲུལ་བའོ། ། ཞེས་རང་གི་ལུགས་ཉེ་བར་བརྗོད་དོ། ། འདི་ལ་སློབ་དཔོན་ཆོས་མཆོག་སུན་འབྱིན་པ་ནི། དེ་ལྟ་ན་འཇིག་རྟེན་པ་དང་འགལ་བ་དང༌། རིགས་པ་དང་འགལ་བ་གཉིས་སོ། ། དང་པོ་ནི་འཇིག་རྟེན་ན་མཚན་ཉིད་གཏན་ལ་འབེབས་པ་ན་དེ་སྒྲུབ་པར་གྲགས་པའི་ཕྱིར་ཏེ། ཀུན་ཏུ་རྒྱུ་ལ་གཙུག་ཕུད་བཞིན་ནོ། ། གཉིས་པ་ནི་ཅི་མཚན་ཉིད་དེ་གཞི་ལ་གྲུབ་བམ་འོན་ཏེ་གཞི་མེད་པར་ཐ་མ་ནི་མ་ཡིན་ཏེ་ཆོས་ཙམ་ཚད་མས་མི་རྟོགས་པའི་ཕྱིར་རོ། ། དང་པོ་ལྟར་ན་གཞི་ཡང་སྔར་མཚན་ཉིད་དང་དུས་མཉམ་པར་གྲུབ་པས་མཚན་ཉིད་ཀྱིས་སྒྲུབ་ཏུ་ཅི་ཡོད་ཅེས་བརྗོད་དོ། ། སུན་འབྱིན་པ་འདི་ཡང་ཡང་དག་པ་མ་ཡིན་ཏེ། ཀུན་ཏུ་རྒྱུའི་མཚན་ཉིད་ནི་གཙུག་ཕུད་མ་ཡིན་པས་དེ་མ་གྲུབ་ཀྱང་ཀུན་ཏུ་རྒྱུ་ཉིད་དུ་བྱེད་པའི་ཆོས་ཀྱིས་ཀུན་ཏུ་རྒྱུར་གྲུབ་མོད།

མཚན་ཉིད་མེད་པར་མཚོན་བྱ་གྲུབ་པ་གང་དུ་མཐོང༌། སྐྱེས་བུ་ཙམ་ལ་ཀུན་ཏུ་རྒྱུའི་མཚན་ཉིད་སྒྲུབ་པ་ནི་མཚོན་བྱ་ལ་མཚན་ཉིད་སྒྲུབ་པ་ཡང་མ་ཡིན་ནོ། ། གཞན་ཡང་གཞི་མེད་པར་མཚན་ཉིད་མི་འགྲུབ་པས་མཚན་ཉིད་གྲུབ་པ་མཚོན་བྱ་གྲུབ་པ་ལ་ལྟོས་ན་ཐ་སྙད་དུ་བྱེད་ཚེ་ཡང་མཚོན་བྱ་མ་གྲུབ་པར་མཚན་ཉིད་མི་འགྲུབ་པར་ཐལ་ལོ། ། གཞན་ཡང་མཚོན་བྱ་མངོན་སུམ་ཉིད་ནི་མཚན་ཉིད་ཀྱི་རྟེན་ཡང་མ་ཡིན་ཏེ། འོན་ཀྱང་མཚོན་བྱ་ཉིད་མཚན་ཉིད་ལ་བརྟེན་པའི་ཕྱིར་རོ། ། མཚོན་བྱ་དང་མཚན་གཞི་ཡང་ཐ་དད་དེ། དུ་བ་དང་གཏན་ཚིགས་ཉིད་བཞིན་ནོ། ། དེ་ལྟར་སློབ་དཔོན་ཀ་མ་ལ་ཤི་ལས་བརྗོད་པའི་སུན་འབྱིན་པ་ཡང་སློབ་དཔོན་ཆོས་མཆོག་ལ་མེད་ལ༑ སློབ་དཔོན་ཆོས་མཆོག་སུན་འབྱིན་པ་ཡང་སློབ་དཔོན་ཀ་མ་ལ་ཤི་ལ་ལ་མེད་མོད་ཀྱི། གཉིས་ཀ་ཐུན་མོང་དུ་ཉེས་པ་གཞན་ཡོད་དོ། ། འདི་ལྟར་གལ་ཏེ་མཚོན་བྱ་མངོན་སུམ་དང༌། མཚན་ཉིད་རྟོག་བྲལ་མ་འཁྲུལ་བ་དག་ལ་གྲུབ་པ་དང་མ་གྲུབ་པའི་དོན་གྱི་རང་བཞིན་གཉིས་མེད་ན། སྒྲུབ་པ་དང་རྗེས་སུ་བརྗོད་པའི་དོན་མི་འཐད་དོ། ། འོན་ཏེ་ཡོད་ན་ཡང་མཚན་ཉིད་དང་མཚོན་བྱ་མི་འཐད་དེ། བྱས་པ་དང་མི་རྟག་པ་དག་ཀྱང་དེ་ལྟར་ཐལ་བའི་ཕྱིར་རོ། ། ཡང་འཆོལ་པར་ཐལ་ཏེ། མངོན་སུམ་གྱིས་ཀྱང་རྟོག་བྲལ་མཚོན་པར་ཐལ་ལོ། ། ཡང་ན་ཐུག་པ་མེད་དེ་རྟོག་བྲལ་ལ་མཚོན་བྱེད་ཡང་དང་དེ་ལ་ཡང་གཞན་དགོས་པའི་ཕྱིར་རོ། ། དེས་ན་འདི་དག་ལ་སྒྲའི་སྤྱོད་ཡུལ་ཙམ་ལས་དོན་ཉིད་དུ་གྲུབ་པ་དང་མ་གྲུབ་པ་མེད་པས། མངོན་སུམ་གྲུབ་ལ་མཚོན་བྱེད་མ་གྲུབ་པ་དང༌། མཚོན་བྱེད་གྲུབ་ལ་མངོན་སུམ་མ་གྲུབ་པའི་ཕྱོགས་གཉིས་ཀ་སུན་ཕྱུང་བ་ཡིན་ནོ། ། འོ་ན་འདི་ཇི་ལྟ་བུ་ཞེ་ན། མིང་དང་མིང་ཅན་འབྲེལ་བར་བྱེད་པ་ཙམ་སྟེ། མངོན་སུམ་ཞེས་བྱ་བའི་མིང་གི་དོན་ནི་རྟོག་པ་དང་བྲལ་ཞིང་མ་འཁྲུལ་བའོ་ཞེས་སོ། ། འདིར་རྟོག་བྲལ་མ་འཁྲུལ་བ་དང༌། མངོན་སུམ་རྣམ་གྲངས་པ་ནི་མ་ཡིན་མོད་ཀྱི།

འོན་ཀྱང་དོན་ལ་མངོན་དུ་བྱེད་པའི་ཆོས་བྱེད་པ་དང་བཅས་པ་ནི་བཏགས་པ་ཡིན་ལ་དེའི་རྒྱུ་མཚན་ཡང་རྟོག་པ་དང་བྲལ་བ་དང་མ་འཁྲུལ་བའི་ཤེས་པ་ཡིན་པས་དེ་ཁོ་ནར་དཔྱད་ན་དོན་མངོན་དུ་བྱེད་པར་བརྟག་པར་བྱ་བ་ནི་རྟོག་བྲལ་མ་འཁྲུལ་བ་ཡིན་གྱི། རང་དབང་དུ་གྱུར་པའི་བྱེད་བཅས་མེད་པར་བསྟན་པའི་ཆེད་དུ་ཆོས་ཐ་དད་ཀྱང་གཅིག་ཏུ་ཉེ་བར་བཏགས་ནས་མིང་དང་མིང་ཅན་འབྲེལ་བ་ཞེས་བྱ་བར་བསྙད་པས་མི་འགལ་ལོ། ། འདི་ལ་སློབ་དཔོན་ཆོས་མཆོག་སུན་འབྱིན་པ་ནི། དེ་ལྟར་ན་སྐབས་སུ་མ་བབ་པ་དང༌། དགོས་པ་མེད་པ་དང༌། མིང་གི་དོན་མ་ཡིན་པ་གསུམ་མོ། ། དང་པོ་ནི་ལོག་པར་རྟོག་པ་བཞི་སེལ་བའི་སྐབས་སུ་མིང་དང་མིང་ཅན་གྱི་འབྲེལ་བ་ཅི་ཞིག་འབྲེལ། གཉིས་པ་ནི་མིང་གཞན་བྱས་ཀྱང་དོན་ལ་ལོག་པར་རྟོག་པ་བཀག་པའི་དགོས་པ་མེད་པའི་ཕྱིར་རོ། ། གསུམ་པ་ནི་མིང་གི་ཡུལ་ལ་ལོག་རྟོག་བསལ་བ་ཡོད་ཀྱང་འདིར་མངོན་སུམ་གྱི་མིང་གི་དོན་ནི་རྟོག་བྲལ་མ་ཡིན་ཏེ། དོན་མངོན་དུ་བྱེད་པ་ཉིད་དང༌། དབང་པོ་ལ་བརྟེན་པ་ཉིད་དང༌། གསལ་བར་སྣང་བ་ཉིད་ཡིན་པས་སོ་ཞེས་སོ། ། དང་པོ་ནི་མི་འཐད་དེ། མིང་དང་མིང་ཅན་གྱི་འབྲེལ་བ་འདི་འདྲ་བ་ནི་མཚན་ཉིད་ལ་ལོག་པར་རྟོག་པ་སེལ་བས་སྐབས་སུ་བབ་པའི་ཕྱིར་རོ། ། གཉིས་པ་ཡང་མི་བདེན་ཏེ། དོན་ལ་ལོག་རྟོག་མི་སེལ་བས་དོན་མེད་ན། ཐ་སྙད་སྒྲུབ་པའི་གཏན་ཚིགས་མཐའ་དག་དོན་མེད་པར་ཐལ་བའི་ཕྱིར་རོ། ། གསུམ་པ་ཡང་མི་བདེན། དོན་མངོན་དུ་བྱེད་པ་ཉིད་ནི་བྱ་བ་དང་བྱེད་པ་མེད་པས་མི་འཐད་པའི་ཕྱིར། རྟོག་པ་དང་བྲལ་ཞིང་མ་འཁྲུལ་བ་ཙམ་ལ་བརྟེན་ནས་བཏགས་པ་ཡིན་ཏེ། དེས་ན་དེ་བརྗོད་པ་ནི་དེ་ལ་བཏགས་པར་གྲུབ་པའི་ཕྱིར་དང༌། དབང་པོ་ལ་བརྟེན་པ་དང་གསལ་བ་སྣང་བ་ནི་མངོན་སུམ་གྱི་དོན་མ་ཡིན་པའི་ཕྱིར་ཏེ། ཟླ་བ་གཉིས་སུ་སྣང་བ་ལ་སོགས་པ་ཡང་མངོན་སུམ་དུ་གྲུབ་པར་ཐལ་བས་སོ། ། དེས་ན་སློབ་དཔོན་རབ་ཏུ་ཞི་བ་བཟང་པོས་མིང་དང་མིང་ཅན་འབྲེལ་བ་ཙམ་བྱེད་པར་བཤད་པ་ནི་རིགས་པར་མཐོང་ངོ༌།

། མཚན་ཉིད་ཉེ་བར་བཟུང་བའི་དགོས་པ་ནི། སློབ་དཔོན་ཆོས་མཆོག་ལྟར་ན་ལོག་པར་རྟོག་པ་བསལ་བ་ཙམ་ཡིན་གྱི་རིགས་མི་མཐུན་བཅད་པ་ནི་མ་ཡིན་ཏེ། དོན་མེད་པར་ཐལ་བའི་ཕྱིར་རོ། ། འདིར་མངོན་སུམ་མ་ཡིན་པ་ནི་གཉིས་ཏེ། ཡང་དག་པའི་ཤེས་པ་མ་ཡིན་པ་དང༌། ཡིན་པའོ། ། དང་པོ་ནི་སྤྱིའི་མཚན་ཉིད་མི་སླུ་བས་བཅད་ཟིན་པས་དོན་མེད་དོ། ། གཉིས་པ་ནི་རྗེས་སུ་དཔག་པ་འབའ་ཞིག་ཏུ་ཟད་དོ། ། དེས་ན་མ་འཁྲུལ་བ་རིགས་མི་མཐུན་པ་གཅོད་པའི་དོན་ཡིན་ན་རྗེས་སུ་དཔག་པ་བཅད་པའི་དོན་དུ་འགྱུར་ན༑ དེ་ནི་མི་འཐད་དེ། དེ་དང་ལྷན་ཅིག་པ་རྟོག་པ་དང་བྲལ་བས་བཅད་པར་གྲུབ་པའི་ཕྱིར་རོ། ། དེ་བཞིན་དུ་རྟོག་པ་དང་བྲལ་བ་ཡང་རིགས་མི་མཐུན་པའི་དོན་དུ་ཡིན་ན། རྗེས་དཔག་བཅད་པ་དེའི་དགོས་པར་འགྱུར་རོ། ། དེ་ཡང་མི་རིགས་ཏེ། དེ་ནི་རང་གི་སྣང་བ་དོན་མེད་པ་ལ་དོན་དུ་འཁྲུལ་བས་མ་འཁྲུལ་བ་བཅད་པ་གྲུབ་པའི་ཕྱིར་རོ། ། དེའི་ཕྱིར་རྟོག་པ་དང་བྲལ་བ་སྨོས་པས་ནི། ཁ་ཅིག་མངོན་སུམ་ཐམས་ཅད་ངེས་པའི་བདག་ཉིད་ཡིན་པས་མ་འཁྲུལ་དང་རྣམ་པར་རྟོག་པར་འདོད་པ་བསལ་ལ༑ མ་འཁྲུལ་བ་སྨོས་པས་ལྗོན་ཤིང་འགྲོ་བར་སྣང་བ་ནི་འཁྲུལ་ཀྱང་མི་སླུ་བའི་བཅད་བྱ་མ་ཡིན་ཏེ།

 མངོན་སུམ་གྱི་ཚད་མ་ཡིན་ནོ་ཞེས་རྟོག་པ་དང༌། གཞན་དག་དེ་མི་སླུ་བས་བཅད་ཀྱང་རྣམ་པར་རྟོག་པ་ཡིན་པས་རྟོག་མེད་ལ་འཁྲུལ་བ་མི་སྲིད་དོ་ཞེས་དོགས་པ་བཀག་པ་ཡིན་ནོ་ཞེས་སོ། ། བདག་ཅག་ནི་མཚན་ཉིད་ཉེ་བར་བཟུང་བས་མངོན་སུམ་ལྟར་སྣང་བ་གཉིས་གཅོད་པ་ཡིན་ཏེ། རྣམ་པར་རྟོག་པ་ཅན་མཐའ་དག་དང༌། རྟོག་མེད་འཁྲུལ་བ་མཐའ་དག་གོ ། རྣམ་པར་རྟོག་པ་ཕྱིན་ཅི་ལོག་ཏུ་གྱུར་པ་ནི་གཉིས་ཀའི་གཅད་བྱ་ཡིན་ནོ། ཁྱད་པར་གྱི་མཚན་ཉིད་ནི་སྤྱི་ཉིད་གྲུབ་པ་ལ་མི་ལྟོས་པར་རང་གི་གཅད་བྱ་སེལ་བ་ཡིན་ཏེ། སྤྱི་དེ་ཉིད་མཐོང་བ་དང་མ་མཐོང་བའི་ཁྱད་པར་ལ་ཁྱད་པར་གྱི་མཚན་ཉིད་ཀྱིས་མཚོན་པར་བྱ་བའི་ཕྱིར་རོ། །དེ་ལྟར་ན་ཡང་མ་འཁྲུལ་བའི་དོན་གཟུང་ཡུལ་ལ་མ་འཁྲུལ་བ་ཡིན་ན། གཉིས་དོན་མེད་དེ་དེ་གཅིག་པུས་མངོན་སུམ་མ་ཡིན་པ་ཀུན་གཅོད་པའི་ཕྱིར་རོ། ། འོན་ཏེ་མི་སླུ་བ་ཡིན་ན་ཁྱད་པར་གྱི་མཚན་ཉིད་མ་གྲུབ་པར་འགྱུར་ཏེ། ཁྱད་པར་གྱིས་ནི་སྤྱིའི་མཚན་ཉིད་སོ་སོར་ངེས་པའི་གཞི་ལ་མཚོན་པ་དེ་ཡང་མི་སླུ་བ་ཉིད་ཡིན་པས་སོ་ཞེ་ན། མ་འཁྲུལ་བའི་དོན་ནི་དེ་གཉིས་ཀ་མ་ཡིན་ཏེ། མི་སླུ་བ་མེད་པའི་བཅད་པའི་ཡུལ་ཅན་དང༌། སྒྲོ་འདོགས་ཀྱིས་ཟིན་པའི་སྣང་ལ་མ་ངེས་པ་ལ་ཡང་ཡོད་པའི་ཕྱིར་རོ། ། འོ་ན་གང་ཡིན་ཞེ་ན། ཡུལ་བདེན་པར་ཡོད་པ་ཙམ་མོ། ། མཚན་ཉི་ཀྱི་ངོ་བོ་ལ། རྟོག་པ་དང་བྲལ་བའི་རང་བཞིན་ནི་འཇིག་རྟེན་ན་གྲགས་པའི་རྟོག་པས་སྟོང་པ་སྟེ་མི་མཐུན་པ་མེད་དོ། ། མ་འཁྲུལ་བའི་ངོ་བོ་ནི། སློབ་དཔོན་ཆོས་མཆོག་ལྟར་ན། གཟུང་བའི་དོན་ལ་ཕྱིན་ཅི་མ་ལོག་པའོ།། འདི་ཐོབ་པར་བྱ་བའི་དོན་ལ་ཕྱིན་ཅི་མ་ལོག་པ་ཙམ་ནི་མ་ཡིན་ཏེ། འཁྲུལ་བ་ནི་ལོག་པར་སྣང་བའོ་ཞེས་བཤད་པས་དེ་མེད་པ་མ་འཁྲུལ་བར་གྲུབ་པའི་ཕྱིར་རོ། ། གཞན་ཡང་རྣམ་རྟོག་དངོས་མི་སྣང་ཕྱིར་ཞེས་མངོན་སུམ་ལྟར་སྣང་བར་བཤད་པའི་ཕྱིར་ཏེ་གཟུང་ཡུལ་འཁྲུལ་བ་མངོན་སུམ་ཡིན་ན་ནི། དངོས་པོ་མི་སྣང་བས་མངོན་སུམ་ལྟར་སྣང་བ་མི་འཐད་དོ།

། དེས་ན་དངོས་པོ་མི་སྣང་བ་ལས་ལྡོག་པས་བཟུང་ཡུལ་མ་འཁྲུལ་བར་གྲུབ་བོ། ། རྗེས་དཔག་གཟུང་བའི་ཡུལ་ལ་འཁྲུལ་བར་བཤད་པ་ན། མངོན་སུམ་དེ་ལས་ལྡོག་པར་བཞེད་ན། བཟུང་བ་ལ་མ་འཁྲུལ་བ་གྲུབ་བོ། ། དེས་ཏེ་མི་བཞེད་ན་རྗེས་དཔག་དམིགས་ཀྱིས་བརྗོད་པའི་རྒྱུ་ཅི་ཡོད། གཞན་ཡང་ཡང་དག་པའི་ཤེས་པ་མི་སླུ་བར་གྲུབ་བཞིན་དུ་ཡང་འདིར་མ་འཁྲུལ་བས་མི་སླུ་བ་དེ་ཉིད་བརྗོད་ན། མི་སླུ་བ་ནི་རྟོག་པ་དང་བྲལ་ཞིང་མི་སླུ་བའོ་ཞེས་བརྗོད་པ་མ་འབྲེལ་བར་ཡང་འགྱུར་རོ། ། དེས་ན་བཟུང་བའི་དོན་ལ་མ་འཁྲུལ་བ་ཉིད་མཚན་ཉིད་དུ་འདོད་པར་བྱའོ་ཞེས་སོ། ། འདི་ནི་མི་བདེན་ཏེ། ལོག་པར་སྣང་བ་ཞེས་བྱ་བས་འཁྲུལ་བའི་སྒྲའི་བརྗོད་བྱ་ཀུན་གྱི་མཚན་ཉིད་བཤད་པ་ནི་མ་ཡིན་ཏེ། གཟུང་བའི་ཡུལ་འཁྲུལ་བ་ཙམ་གྱི་མཚན་ཉིད་སྟོན་པ་ཡིན་ནོ། ། དེ་ལྟ་མ་ཡིན་ན། འཁྲུལ་དང་ཀུན་རྫོབ་ཤེས་པ་དང༌། ། ཞེས་བྱ་བ་ལ་ཡང་འཁྲུལ་བའི་དོན་ལོག་པར་སྣང་བ་ཙམ་དུ་འགྱུར་རོ། ། དེ་ལྟར་ན་ཀུན་རྫོབ་ཤེས་པ་ལ་སོགས་པ་དེར་འདུས་པས་ལོགས་སུ་བརྗོད་པ་མི་འཐད་དོ།། གཞན་ཡང་རྣམ་རྟོག་དངོས་མི་སྣང་ཕྱིར་ཞེས་བྱ་བས་དངོས་པོ་མི་སྣང་བ་མངོན་སུམ་ལྟར་དུ་བརྗོད་པ་ན། མངོན་སུམ་དེ་ལས་ལྡོག་པར་གྲུབ་མོད། གཟུང་ཡུལ་མ་འཁྲུལ་བ་ཇི་ལྟར་གྲུབ། དངོས་པོ་མི་སྣང་བའི་དོན་ནི་གཟུང་བའི་དོན་ལ་འཁྲུལ་བ་ཡིན་པས་སོ་ཞེ་ན། ཉེ་བས་བསླད་པ་ཡང་དངོས་པོ་མི་སྣང་བར་འདུས་པས་ལོགས་སུ་ཅི་སྟེ་སྟོན། དངོས་པོ་མི་སྣང་བའི་ཁྱད་པར་སླུ་བ་ནི་ལོགས་སུ་ཁྱད་པར་དུ་བྱས་སོ་ཞེ་ན། རྣམ་རྟོག་སླུ་བ་ཡང་ལོགས་སུ་སྟོན་པར་ཐལ་ལོ། ། དེས་ན་སློབ་དཔོན་གྱི་གཞུང་དང་མི་མཐུན་ ནོ། ། འཐད་པ་ཡང་མ་ཡིན་ཏེ། གལ་ཏེ་རྟོག་མེད་འཁྲུལ་བ་ལ་དངོས་པོ་མི་སྣང་ན། དངོས་པོར་ཞེན་པ་ཡོད་དམ་མེད། དང་པོ་ལྟར་ན་རྟོག་པར་ཐལ་ལོ། ། མེད་ན་ཡང་དངོས་པོར་མི་འཛིན་པར་ཐལ་ཏེ། སྣང་བ་དང་ཞེན་པ་ལས་མ་གཏོགས་པའི་འཛིན་པའི་བྱེད་པ་ནི་མི་སྲིད་པའི་ཕྱིར་རོ།

། དེས་ན་དངོས་པོ་མེད་ཀྱང་དེ་སྣང་བས་འཁྲུལ་བ་ཡིན་ཏེ། སེར་པོ་དང་ཟླ་བ་གཉིས་མེད་ཀྱང་སྣང་བའི་བློ་བཞིན་ནོ། ། དེས་ན་འཁྲུལ་བ་ལ་དངོས་པོ་མི་སྣང་ན་ལུང་དང་འཐད་པས་གནོད་དོ། ། གཞན་ཡང༌། རྗེས་དཔག་གཅིག་པུ་དམིགས་ཀྱིས་འཛིན་པའི་རྒྱུ་ནི་རྗེས་དཔག་གཟུང་བ་ལ་འཁྲུལ་བར་ངེས་པ་ཡིན་ཏེ། མངོན་སུམ་ནི་དེ་ལྟར་མ་ཡིན་ནོ། ། མི་སླུ་བ་ནི་མ་འཁྲུལ་བའི་དོན་མ་ཡིན་མོད་ཀྱི། ཁས་བླངས་ཀྱང་ཇི་སྐད་བརྗོ་པའི་ཉེས་པ་ནི་མེད་དེ། དང་པོ་སྤྱིར་གྲུབ་ཀྱང་མངོན་སུམ་གྱི་མཚོན་བྱེད་དུ་མ་གྲུབ་པས་ཡང་སྨོས་པ་དོན་ཡོད་པའི་ཕྱིར་རོ། དོན་གྱིས་ཡོད་པ་ཙམ་མཚན་ཉིད་ཡིན་ན། གཞལ་བྱ་དང་ཡོད་པ་ལ་སོགས་པ་ཡང་དེར་ཐལ་ལོ། ། ཡང་ན་མངོན་སུམ་ཉིད་ལ་མི་སླུ་བ་ཡོད་པར་དོན་གྱིས་ཡོད་པར་གྲུབ་པས་མཚན་ཉིད་གསུམ་པར་ཐལ་ལོ། ། རྗེས་སུ་དཔག་པ་ལ་ཡང་རྟགས་ཀྱིས་བསྐྱེད་པ་དང༌། བསྒྲུབ་བྱ་ལ་དམིགས་པ་ལས་མི་སླུ་བ་མཚན་ཉིད་གསུམ་པར་ཐལ་ལོ། ། དེ་ལྟར་འདོད་ན་མཚན་ཉིད་རྣམ་གཅོད་ལ་ལྟོས་དགོས་ན་འདིས་གང་གཅོད། གལ་ཏེ་དོན་གྱིས་གྲུབ་པ་མཚན་ཉིད་ཡིན་ཡང་སྔ་མ་གཉིས་སུ་འདུས་པས་མཚན་ཉིད་གསུམ་པར་མི་ཐལ་ན༑ ཅི་མི་སླུ་བ་སྔ་མ་ལས་ཆོས་ཐ་དད་བཞིན་དུའམ། འོན་ཏེ་ཐ་མི་དད་པ་སྔ་མར་འདུ། དང་པོ་ལྟར་ན་བྱས་པ་དང་གཞལ་བྱ་ལ་སོགས་པ་ཀུན་འདུས་པར་ཐལ་ལོ། ། གཉིས་པ་ལྟར་ན་ཧ་ཅང་ཁྱབ་པར་འགྱུར་ཏེ། མི་སླུ་བར་རྗེས་སུ་དཔག་པའི་མཚན་ཉིད་གཉིས་འདུས་པས་མངོན་སུམ་ལ་ཡང་རྗེས་དཔག་གི་མཚན་ཉིད་གཉིས་ཡོད་པ་དང༌། དེ་བཞིན་དུ་རྗེས་སུ་དཔག་པ་ལ་ཡང་མངོན་སུམ་གྱི་མཚན་ཉིད་ཡོད་པས་སོ། ། ཡང་ན་རྟོག་པ་དང་བྲལ་བར་མི་སླུ་བ་འདུས་པས། རྗེས་དཔག་ཚད་མ་མ་ཡིན་པའམ། རྟགས་ཀྱིས་བསྐྱེད་པར་མི་སླུ་བ་འདུས་པས། མངོན་སུམ་ཚད་མ་མ་ཡིན་པར་འགྱུར་རོ། ། ཟློས་པའི་ཉེས་པ་ཡང་སོ་ན་འདུག་སྟེ། སྔར་མི་སླུ་བར་བརྗོད་ནས་ཡང་དེའི་རང་བཞིན་རྟོག་པ་དང་བྲལ་བ་ལ་སོགས་པ་བརྗོ་པས་སོ།

། གཞན་ཡང༌། མི་སླུ་བ་ནི་གང་ཡིན་དེ། ། སྒོམ་བྱུང་མངོན་སུམ་ཚད་མར་འདོད། ། ཅེས་སྔར་གྲུབ་པའི་མི་སླུ་བ་ཡང་བརྗོད་པ་ཇི་ལྟར་ཟློས་པ་མ་ཡིན། དེས་ན་མ་འཁྲུལ་བའི་དོན་ནི། ཡུལ་བདེན་པར་ཡོད་པ་ཙམ་ཡིན་ལ། དེ་ཡང་གཟུང་ཡུལ་ལ་མ་འཁྲུལ་བ་དང༌། མི་སླུ་བ་གཉིས་ཀ་ལ་ཁྱབ་པར་བྱེད་པ་ཡིན་ཏེ། དེས་ན་མི་སླུ་བའི་ཆོས་ཡིན་ནོ། ། དཔེར་ན་ཁ་དོག་ནི་དཀར་པོ་དང་སེར་པོ་ལ་སོགས་པའི་སྤྱིར་ཡིན་པ་བཞིན་ནོ། ། དེ་ལྟར་སློབ་དཔོན་ཆོས་མཆོག་གིས་བརྗོད་པའི་གནོད་བྱེད་སྤང་བ་ཡིན་ནོ། ། འདི་ནི་གཞུང་དང་འཐད་པས་གྲུབ་པ་ཡང་ཡིན་ཏེ། མངོན་སུམ་ལྟར་སྣང་བ་གཉིས་སུ་བཤད་པས་དེ་ལས་ལྡོག་པ་གཉིས་མཚན་ཉིད་དུ་གཞུང་ལ་སྣང་བའི་ཕྱིར་དང༌། རྣལ་འབྱོར་གྱི་མངོན་སུམ་ལ་མངོན་སུམ་མ་ཡིན་པ་ལས་ཐ་དད་པའི་ཁྱད་པར་དུ་བྱས་པའི་ཕྱིར་རོ། ། གལ་ཏེ་མཚན་ཉིད་མ་ཡིན་པ་ཁྱད་པར་དུ་བྱེད་ན་ཡོད་པ་ལ་སོགས་པ་ལས་ཅི་སྟེ་ཁྱད་པར་དུ་མི་བྱེད། འོན་ཏེ་སྤྱིའི་མཚན་ཉིད་ཡིན་པས་གཏན་ཚིགས་ཀྱི་མཚན་ཉིད་མ་ཡིན་པས་སོ་ཞེ་ན། དེ་ལྟ་ན་ཡང་མངོན་སུམ་མ་ཡིན་པ་ལས་ཐ་དད་པའི་ཁྱད་པར་གྱི་ཆོས་སུ་སྟོན་པ་མི་འཐད་དོ། ། དེ་ནི་ལུང་ངོ༌། ། འཐད་པ་ཡང་གཟུང་ཡུལ་ལ་མ་འཁྲུལ་བ་མངོན་སུམ་གྱི་མཚན་ཉིད་ཡིན་ན། གཟུང་ཡུལ་ལ་འཁྲུལ་བའི་རྟོག་མེད་མི་སླུ་བ་ཚད་མ་གསུམ་པར་འགྱུར་རོ། ། གཟུང་ཡུལ་འཁྲུལ་བ་མི་སླུ་བར་འགལ་ན་རྗེས་སུ་དཔག་པ་ཡང་ཚད་མར་མི་འགྱུར་རོ། ། རྗེས་སུ་དཔག་པ་གཟུང་ཡུལ་འཁྲུལ་ཀྱང་མི་སླུ་བར་འཐད་ན་རྟོག་མེད་གཟུང་ཡུལ་ལ་འཁྲུལ་བ་མི་སླུ་བར་མི་རུང་བའི་རྒྱུ་ལྷག་པ་སྨྲོས་ཤིགདེ་ལྟར་ན་ཚུ་རོལ་མཐོང་བའི་བློ་མེད་པ་སྣང་བ་དང་བྲལ་བ་མི་སྲིད་པས། དེ་ལྟར་མངོན་སུམ་གྱི་ཚད་མ་ཆད་པ་ཡང་ཐལ་ལོ། ། མཚན་ཉིད་ཀྱི་ལོག་པར་རྟོག་པ་བསལ་བ་ཡང༌། ཁ་ཅིག་ན་རེ། ཆ་གང་རུང་ཅིག་ལ་མི་སླུ་བས་ཀྱང་ཚད་མ་ཡིན་པའི་ཕྱིར། དཀར་པོའི་ཁ་དོག་ལ་འཁྲུལ་བ་ཡང་དེའི་དབྱིབས་ལ་ཚད་མ་ཡིན་ནོ།

། དེས་ན་སློབ་དཔོན་ཕྱོགས་ཀྱི་གླང་པོས་མ་འཁྲུལ་བ་མ་གསུངས་པ་ནི། དེ་འདྲ་བའི་འཁྲུལ་བ་ཚད་མར་བཞེད་པ་ཡིན་ནོ། ། དེ་ལྟ་མ་ཡིན་ན་ཚུ་རོལ་མཐོང་བ་ལ་མངོན་སུམ་གྱི་ཚད་མ་མེད་པར་འགྱུར་རོ་ཞེས་ཟེར་རོ། ། དེ་ནི་མི་སྲིད་དེ་ཁ་དོག་ལ་སླུ་ཡང་དེ་ལ་བརྟེན་པའི་དབྱིབས་ལ། མི་སླུ་བ་སྲིད་ན་བུམ་པ་ལ་སྣམ་བུར་འཁྲུལ་བ་ཡང༌། ཡོད་པ་ཙམ་ལ་མི་སླུ་བར་ཐལ་བས་ཚད་མ་གཉིས་ཁོ་ནར་ངེས་པ་མེད་པར་འགྱུར་རོ། ། ཞེས་བཤད་ཟིན་ཏོ། ། འདི་ལ་སློབ་དཔོན་ཆོས་མཆོག་ན་རེ། དོན་བྱེད་པའི་ཆ་གཅིག་ལ་མི་སླུ་ན་ཚད་མ་ཡིན་ནོ། ། དེའང་ཁྱད་པར་ཁྱད་པར་གྱི་ཆ་དོར་ན་སྤྱིའི་ཆ་ཙམ་ནི་མི་སླུ་བའི་ཡུལ་མ་ཡིན་ལ། ཁྱད་པར་གྱི་ཆ་མ་དོར་ན་སྤྱིའི་ཆ་དོར་ཡང་ཚད་མའི་ཡུལ་ཡིན་ནོ། ཁྱད་པར་གྱི་ཆ་དོར་བ་ཡང༌། ཡུལ་དང་དུས་དང་རྣམ་པ་ཕྱིན་ཅི་ལོག་པའོ། ། འོ་ན་མ་འདྲེས་པ་ལ་འདྲེས་པར་སྣང་བ་དང༌། གསལ་བ་ལ་མི་གསལ་བར་སྣང་བ་དང༌། མི་རྟག་པ་ལ་རྟག་པར་འཛིན་པ་ལ་སོགས་པ་ཁྱད་པར་གྱི་ཆ་དོར་བས་ཚད་མ་མ་ཡིན་པར་མི་ཐལ་ལམ་ཞེ་ན། མི་ཐལ་ཏེ་དེ་ལ་ཡང་མངོན་སུམ་ལ་རྣམ་པ་ལ་སོགས་པ་གཞན་དུ་སྣང་བ་མེད་པའི་ཕྱིར་རོ། ། འདི་ལྟར་མ་འདྲེས་པ་ཞེས་བྱ་བ་ཡུལ་ཐ་དད་པའམ་རང་བཞིན་ཐ་དད་པའམ་སྟོང་པའམ། དངོས་པོ་གཞན་གྱིས་བར་ཆོད་པ་ལ་འདོད། དེ་ལ་དང་པོ་དང་གཉིས་པ་ལྟར་ན། དེ་ལ་འདྲེས་པར་སྣང་བ་མེད་དེ། གོང་བུ་རྡུལ་ཕྲ་རབ་ཙམ་དུ་སྣང་བའི་ཕྱིར་རོ། ། གསུམ་པ་དང་བཞི་པ་ལྟར་ན། སྟོང་པ་དང་བར་གྱི་དངོས་པོ་མ་བཟུང་མོད། ཕ་རོལ་དང་ཚུ་རོལ་གྱི་གཟུང་བའི་དོན་ལ་ལོག་པར་སྣང་བ་ཅི་ཡོད། དེས་ན་དེ་ལྟར་རྣམ་པར་བརྟགས་ནས་དབང་པོའི་ཤེས་པ་ལ་འདྲེས་པར་སྣང་བ་མེད་པར་འདོད་དོ། ། དེ་ནི་མི་འཐད་དེ། དེ་ལྟར་འཁྲུལ་བའི་ཡུལ་ལ་འཐད་པས་གནོད་པ་མི་སྣང་བར་བརྗོད་ན་རྣམ་པར་རྟོག་པ་འདྲེས་པར་རྟོག་པ་ཡང་རིགས་པ་དེ་ཁོ་ནས་དཔྱད་ན་མི་འཐད་པས་བུམ་པ་གཅིག་ཏུ་སྒྲོ་འདོགས་པ་མེད་པར་ཐལ་ལོ།

། དེ་ལ་ཡང་ཕ་རོལ་དང་ཚུ་རོལ་གྱི་ཆ་ཡུལ་དང་རང་བཞིན་ཐ་དད་པ་གཅིག་ཏུ་རྟོགས་པ་ནི་མ་ཡིན་ཏེ། གོང་བུ་རྡུལ་ཕ་རབ་ཙམ་དུ་བརྟགས་པར་ཐལ་ལོ། ། བར་གྱི་སྟོང་པ་མ་རྟོགས་པ་དང༌། སྐྱེ་མཆེད་ཀྱི་དངོས་པོ་གཞན་མ་རྟོགས་པ་ཡང་ཇི་ལྟར་རྟོགས་པའི་དོན་ལ་ལོག་པར་འཛིན་པ་མ་ཡིན་ནོ་ཞེས་བྱ་བ་ལ་སོགས་པ་ཀུན་མཚུངས་སོ། ། དེས་ན་འགལ་བས་ཁྱབ་པ་རྟོག་པས་ངེས་པ་ལྟར་རྟོག་མེད་འཁྲུལ་བ་ལ་སྣང་བར་འགྱུར་བས་འཁྲུལ་བའི་ཡུལ་ལ་དཔྱད་པར་མི་བྱའོ། ། དཔེར་ན་རྨི་ལམ་ན་རང་གིས་རང་ཁུར་བར་སྣང་བ་བཞིན་ནོ། ། དེས་ན་མངོན་སུམ་ལ་རྣམ་པ་ལ་སོགས་པ་ཕྱིན་ཅི་ལོག་ཏུ་སྣང་ཡང་མ་འདྲེས་པ་ལ་འདྲེས་པར་སྣང་བ་རྟེན་གྱི་ཆ་མ་དོར་བས་ཚད་མ་ཡིན་ནོ། ། འདི་ཡང་སྔར་རྣམ་པར་དཔྱད་ཟིན་ཏོ། ། བརྗོད་པ་དང་འདྲེར་རུང་བ་སྣང་བ་ ཞེས་བྱ་བ་ནི། གལ་ཏེ་དངོས་སུ་མ་འདྲེས་ན་རུང་བ་ཇི་ལྟར་ངེས། དེས་ན་དངོས་སུ་མ་འདྲེས་པ་ལ་རུང་བ་ཡང་མེད་པས་རྣམ་པར་རྟོག་པའི་མཚན་ཉིད་ནི་ཕྱོགས་གཅིག་ལ་མ་ཁྱབ་བོ་སྙམ་ན། ལུས་ངག་གི་བྱ་བ་ལས་དཔགས་པའི་བརྡ་མ་བྱས་པའི་རྣམ་པར་རྟོག་པ་ནི་བརྗོད་པ་དང་འདྲེར་རུང་བ་ཞེས་བྱ་བ་འདྲེས་པར་སྣང་བར་ནུས་པ་ཡིན་ཏེ། སྣང་བ་ངེས་པ་མེད་པའི་ཕྱིར་རོ། ། སྣང་བའི་ནུས་པ་ངེས་པ་མེད་པའི་དོན་དེ། འདི་ཁོ་ན་སྣང་བར་ནུས་ཀྱི་གཞན་ནི་མ་ཡིན་ནོ།། ཞེས་བྱ་བའི་ངེས་པ་ནི་མེད་དེ། ཇི་ལྟར་ཡང་སྣང་བར་ནུས་པའོ། ། དམ་བཅའ་བ་ནི་ཁྱད་པར་སྣང་བར་ནུས་པ་ཡིན་ལ། གཏན་ཚིགས་ནི་ནུས་པའི་སྤྱི་ཡིན་ནོ། །སྤྱི་ལས་ཁྱད་པར་དཔོག་པས་མ་ངེས་པ་ཡང་མ་ཡིན་ཏེ། བུམ་པ་ལས་རེག་པ་དཔོག་པ་ལྟར་ཚོགས་པའི་སྤྱི་ནི་ཁྱད་པར་ལས་ངེས་པས་སོ། ། རིགས་ཀྱི་སྤྱི་ནི་འཁྲུལ་བར་འགྱུར་རོ། ། དོན་དམ་པ་ན་ཚོགས་པ་གྲུབ་ཀྱང་ཁྱད་པར་མེད་པར་སྒྲོ་འདོགས་བཀག་པས་དོན་སྒྲུབ་པ་ནི་མ་ཡིན་གྱི། ཐ་སྙད་སྒྲུབ་པ་མི་འགལ་ལོ། ། སྣང་བའི་ནུས་པ་ངེས་པ་མེད་པ་ཉིད་ག་ལས་ཞེ་ན།

སྣང་བའི་ནུས་པ་ངེས་པའི་རྒྱུ་མེད་པའི་ཕྱིར་རོ། ། རྒྱུ་ནི་གཟུང་བའི་དོན་དེ་གལ་ཏེ་གཟུང་བའི་དོན་ལ་ལྟོས་ན་དེའི་དབང་གིས་ནུས་པ་ངེས་པར་འགྱུར་རོ། ། འོ་ན་ཟླ་བ་གཉིས་སུ་སྣང་བ་དང༌། སྒྲ་ཤད་དུ་སྣང་བ་ལ་སོགས་པས་མ་ངེས་སོ་ཞེ་ན། འདིར་སྣང་བའི་ནུས་པ་ངེས་པའི་རྒྱུ་ནི་གསུམ་སྟེ། དོན་དང་དབང་པོ་དང༌། དེ་མ་ཐག་པའི་ཁྱད་པར་རོ།། འདིར་བྱིས་པའི་རྟོག་པ་དབང་པོ་ལས་བྱུང་བར་ནི་ལོག་པར་རྟོག་པ་མེད་དོ། ། མྱ་ངན་གོམས་པ་ལས་སོགས་པ་དེ་མ་ཐག་པ་ལ་གནས་པའི་སྣང་བ་ངེས་པའི་རྒྱུ་ཡང་ཁས་མི་ལེན་ལ༑ དེ་འདྲ་བ་སྲིད་ན་ཡང་གསལ་བར་སྣང་བ་ཅན་དེ་ལྟ་བུ་ཕྱོགས་མ་ཡིན་ཏེ། རྣམ་པར་རྟོག་པར་གཉིས་ཀ་ལ་གྲུབ་པ་ཕྱོགས་ཡིན་པས་སོ། ། ལྷག་མ་དོན་འབའ་ཞིག་ཡོད་པར་དོགས་པས། དེ་མེད་པར་སྒྲུབ་པ་ཡིན་ལ༑ དེ་ལྟར་གྲུབ་ན་ཡང་སྣང་བ་ངེས་པའི་རྒྱུ་ཐམས་ཅད་མེད་པར་གྲུབ་པ་ཡིན་ནོ། ། དེས་ན་མ་ངེས་པ་མ་ཡིན་ཏེ། དེ་དག་ལ་དབང་པོ་ལ་སོགས་པའི་རྒྱུ་ཡོད་པས་སོ། ། རྒྱུ་དོན་ལ་མི་ལྟོས་པ་ཉིད་གང་ལས་ཞེ་ན། སྔ་མ་དང་ཕྱི་མ་གཅིག་ཏུ་སྲེ་བའི་ཕྱིར་རོ། ། དེ་ཉིད་ག་ལས་ཞེ་ན་མངོན་པར་འདོད་པ་ལ་འཇུག་པར་བྱེད་པའི་ཕྱིར་རོ། ། འདི་ནི་ཆོས་ཅན་རྟོག་པའི་ངོ་བོ་དཔོག་པའི་ཚད་མས་ཆོས་ཅན་དང་ལྷན་ཅིག་བསྒྲུབས་པ་ཡིན་ནོ། ། དེ་ལྟར་ན་སྣང་བ་ངེས་པ་མེད་པས་བརྗོད་པ་དང་འདྲེར་རུང་བ་དེ་ཡང་སྣང་བ་ངེས་པའི་རྒྱུ་དོན་ཉེ་བ་ལ་མི་ལྟོས་པ་ལས། དེ་ཡང་སྔ་ཕྱི་གཅིག་ཏུ་བྱེད་པ་ལས། དེ་ཡང་འཇུག་པར་བྱེད་པ་ལས་སོ། ། ཐུན་མོང་གི་མཚན་ཉིད་དོ། ། ཅ༢ མཚན་གཞི་སོ་སོར་བཤད་པ་ལས། ཆ༡ དབང་པོ་མངོན་སུམ་བཤད་པ། དབང་པོའི་མངོན་སུམ་ལ་རྟོག་པ་དང་བྲལ་བའི་ཁྱད་པར་སྒྲུབ་བོ། ། དེ་ལས་དང་པོ་དོན་གྱི་མཐུས་སྐྱེད་པའི་གཏན་ཚིགས་ཀྱི་དོན་དགོད་པ་དང༌། རྗེས་འགྲོའི་སྒོ་ནས་ཁྱབ་པ་སྒྲུབ་པ་དང༌། ལྡོག་པའི་སྒོ་ནས་ཁྱབ་པ་སྒྲུབ་པ་གསུམ་མོ། ། དང་པོ་ནི་ དོན་གྱི་མཐུ་ཡིས་ནི།ཡང་དག་སྐྱེ་བ་ཡིན་ཕྱིར་རོ་

ཞེས་བྱ་སྟེ། གཟུང་བའི་དོན་གྱིས་སྐྱེད་པའི་ཕྱིར་ཞེས་བྱ་བའོ། ། གཉིས་པ་ནི་རྣམ་པ་ལྔས་སྟོན་ཏེ། གཟུང་བའི་མཐུས་བསྐྱེད་པ་ལ་དོན་ཇི་ལྟར་སྣང་བས་ཁྱབ་པ་དང༌། དོན་ཇི་ལྟ་བར་སྣང་བ་ལ་ཡང་མིང་དང་མ་འབྲེལ་བར་སྣང་བས་ཁྱབ་པ་དང༌། མིང་དང་མ་འབྲེལ་བར་སྣང་བ་ཉིད་མིང་སྣང་བ་མེད་པ་ཡིན་པ་དང༌། འཇུག་བསྡུ་བ་དང༌། རྣམ་པར་རྟོག་པ་སྲིད་པའི་ཡུལ་ལོ། ། དང་པོ་ནི་གཟུང་བ་ལས་སྐྱེ་བ་ལ་ནི་གཟུང་བ་ཇི་ལྟ་བ་སྣང་བས་ཁྱབ་སྟེ། ཇི་ལྟ་མ་ཡིན་པར་སྣང་བ་ཡང་གཟུང་བ་སྐྱེད་པ་ཡིན་ན་ནི། ཟླ་བ་གཉིས་སུ་སྣང་བ་དང༌། དུང་སེར་པོར་སྣང་བ་ལ་སོགས་པ་ཡང་དེ་ལྟར་ཐལ་བའི་ཕྱིར་རོ་ཞེས་བྱ་བས་སོ། ། གཉིས་པ་ནི་གཟུང་བའི་དོན་ཇི་ལྟ་བའི་རང་བཞིན་ཡང་སྒྲ་དང་མ་འབྲེལ་བ་ཡིན་ཏེ། དེའི་བདག་ཉིད་དང་དེ་ལས་བྱུང་བའི་འབྲེལ་བ་གཉིས་ཀ་མི་སྲིད་པས་སོ། ། དེས་ན་ཕྱིན་ཅི་མ་ལོག་པར་སྣང་བ་ནི་སྒྲ་དང་མ་འབྲེལ་བར་སྣང་བས་ཁྱབ་བོ་ཞེས་བྱ་བ་སྟེ་ གང་གིས་ ཞེས་བྱ་བ་ནས་ མ་ཡིན་ན

ོའི་བར་གྱིས་བསྟན་ཏོ། ། གསུམ་པ་ནི་དེ་ལྟར་དོན་གྱི་མཐུས་བསྐྱེད་པ་ལ་མིང་དང་མ་འབྲེལ་བར་སྣང་བར་ཁྱབ་མོད། མ་འབྲེལ་བར་སྣང་བ་ཙམ་གྱིས་ནི་མིང་སྣང་བ་མེད་པར་མ་གྲུབ་སྟེ། མ་འབྲེལ་བར་སྣང་བ་ཡང་རྗོད་བྱེད་ཡིན་པས་སོ་ཞེས་དོགས་ན། མིང་སྣང་བ་ནི་དོན་དང་འབྲེལ་བར་སྣང་བ་ཁོ་ན་ཡིན་པས་དོན་ཡང་མིང་དང་འབྲེལ་བར་སྣང་བར་འགྱུར་རོ། ། དེས་ན་མིང་དོན་མ་འབྲེལ་བར་སྣང་བ་ནི་མིང་སྣང་བ་མེད་པའི་རང་བཞིན་དུ་གྲུབ་བོ་ཞེས་བྱ་བ་ནི་ རིག་པའི་ཆོས་འདི་ ཞེས་བྱ་བས་སྟོན་ཏོ། ། འདིའི་དོན་ནི་མི་སྣང་བའི་རང་བཞིན་ནི། དོན་དང་འབྲེལ་པར་སྣང་བ་ཁོ་ན་ཡིན་ཏེ། མིང་ནི་དོན་ལ་བརྡར་སྦྱར་བའི་ཕྱིར་རོ།། དོན་ལ་ཉེ་བར་བཀོད་པ་ནི་དོན་དང་འབྲེལ་བར་སྣང་བར་བྱས་པ་ལས་གཞན་མ་ཡིན་ནོ། ། གལ་ཏེ་དོན་དང་འབྲེལ་བར་མི་སྣང་ན་ནི། དེ་ལས་དོན་མི་རྟོགས་པར་ཐལ་ཏེ། མ་འབྲེལ་བར་སྣང་བའི་ཕྱིར་དང༌། གཟུང་བའི་རྣམ་པར་སྣང་བའི་ཕྱིར་རོ། ། མ་འབྲེལ་བར་སྣང་བའི་གཟུང་བའི་རྣམ་པས་མ་འབྲེལ་བའི་དོན་གཞན་རྟོགས་པ་ན། ཧ་ཅང་ཐལ་བར་འགྱུར་ཏེ། བུམ་པར་སྣང་བས་ཀྱང་སྣམ་བུ་རྟོགས་པར་ཐལ་བའི་ཕྱིར་རོ། ། འཛིན་པའི་རྣམ་པ་ནི་མ་འབྲེལ་བར་སྣང་ཡང་དོན་གཞན་རྟོགས་པར་བྱེད་པ་ཡིན་ཏེ། བདེ་བའི་ཤེས་པས་བུམ་པ་ཡིད་དུ་མི་འོང་བ་བཞིན་ནོ། ། དེས་ན་ཁྱད་པར་དང་བཅས་པ་ཉིད་དོན་མི་རྟོགས་པར་ཐལ་བའི་གཏན་ཚིགས་ཡིན་ནོ། ། བཞི་པ་མཇུག་བསྡུ་བ་ནི། དེའི་ཕྱིར་ ཞེས་བྱ་བའོ། ། འདི་ཉེ་བར་གྱུར་པས་ ཞེས་བྱ་བ་ནི་གཟུང་བའི་དོན་འདི་ཉེ་བར་གྱུར་པས་དེ་འཛིན་པའི་རྣམ་པར་ཤེས་པ་སྐྱེད་པ་ན་ བདག་ཉིད་མ་ཡིན་པ་ དོན་གཞན་དེ་ མེད་ན་མི་འབྱུང་བ་ གཞན་གྱིས་གཞག་པར་བྱ་བའི་སྣང་བ་ མདུན་དུ་བྱེད་པ་ ཞེས་བྱ་བ་གཟུང་བའི་རྣམ་པ་གཏོད་པར་བྱེད་པར་ རིགས་པ་མ་ཡིན་ཏེ། མདུན་དུ་བྱས་པའི་སྣང་བ་དེའི་གཟུང་ཡུལ་མ་ཡིན་པར་ཐལ་བའི་ཕྱིར་རོ། ། གལ་ཏེ་སྒྲར་སྣང་བའི་གཟུང་ཡུལ་མ་ཡིན་ཡང་དོན་དུ་སྣང་བའི་གཟུང་ཡུལ་དུ་འགྱུར་རོ།

། དེས་ན་དོན་གཞན་གྱིས་བསྐྱེད་པར་བྱ་བའི་སྣང་བ་འཇོག་ཀྱང་གཟུང་ཡུལ་མ་ བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། ཚད་མ་རྣམ་ངེས་ཀྱི་དཀའ་གནད་རྣམ་བཤད་བཞུགས་སོ། ། -PAGE 58--PAGE 57--PAGE 53-