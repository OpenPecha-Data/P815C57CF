༄༅། །རྔོག་ལོ་ཙཱ་བ་བློ་ལྡན་ཤེས་རབ་ཀྱིས་མཛད་པའི་མདོ་སྡེ་རྒྱན་གྱི་དོན་བསྡུས་བཞུགས་སོ། །ཀ༡ ཀླད་ཀྱི་དོན་བསྟན་པ།

སངས་རྒྱས་དང་བྱང་ཆུབ་སེམས་པ་ཐམས་ཅད་ལ་ཕྱག་འཚལ་ལོ། ། ཉེས་པའི་དགྲ་བཅོམ་ཡོན་ཏན་མཆོག་གི་སྐལ་མངའ་ཞིང༌། ། སྡུག་བསྔལ་མེས་གདུངས་རྨོངས་པས་མདོངས་པའི་འགྲོ་རྣམས་ལ། ། བྱམས་པས་སྐྱོབ་མཛད་ཇི་བཞིན་དོན་ཅན་མཚན་ལྡན་པ། ། ཕན་བཞེད་དཔག་མེད་གཉིས་ལྡན་ཁྱོད་ལ་མགོས་ཕྱག་འཚལ། ། ཀ༢ གཞུང་གི་དོན་བཤད་པ་ལས། ཁ༡ བསྟན་བཅོས་ལ་འཇུག་པའི་ཡན་ལག་བསྟན་པ། ཐེག་པ་ཆེན་པོ་མདོ་སྡེ་རྒྱན་གྱི་དོན་མཐའ་དག་གསུམ་དུ་གནས་ཏེ། སྐབས་སྒྲུབ་པ་དང༌། སྤྲོ་བ་བསྐྱེད་པ་དང༌། ཆོས་བརྗོད་པའོ། ། དེ་ལ་བསྟན་བཅོས་འཆད་པ་ལ་འཇུག་པ་ན། དེའི་རྒྱུ་མཚན་དུ་གྱུར་པས་བསྟན་བཅོས་ཀྱི་ཚིག་འཇུག་པའི་སྒོ་བའི་སྐབས་སོ། ། དེ་སྒྲུབ་པ་ཡང་རྣམ་པ་གསུམ་སྟེ། བསྟན་བཅོས་ཀྱི་དགོས་པ་ཕུན་སུམ་ཚོགས་བ་དང༌། བརྗོད་བྱ་ཕུན་སུམ་ཚོགས་པ་དང༌། མིང་གི་དོན་ཕུན་སུམ་ཚོགས་པའོ། ། དགོས་པ་ཕུན་སུམ་ཚོགས་པ་ནི་དོན་ཤེས་ཞེས་བྱ་བ་ལ་སོགས་པའི་ཚིགས་སུ་བཅད་པ་དང་པོའོ། ། འདི་ལ་ཡང་དོན་རྣམ་པ་གསུམ་སྟེ། དགོས་པའི་དོན་དང༌། ཚིག་གི་དོན་དང༌། བསྡུས་པའི་དོན་ཏོ། ། དགོས་པའི་དོན་ནི་བསྟན་བཅོས་ལ་འཇུག་པ་གྲུབ་པའམ། བསྟན་བཅོས་བརྩམ་པར་བྱ་བ་མ་ཡིན་པ་ཉིད་དུ་ལོག་པར་རྟོག་པ་དགག་པའམ། སྐབས་འབྲེལ་བར་བྱས་པས་ཚིག་དང་ཡི་གེ་མཛེས་པ་བསྐྱེད་པ་ཞེས་བྱའི་ཕྱོགས་གསུམ་ལས་དང་པོ་གཉིས་མི་འཐད་པས་ཐ་མ་ཉིད་ཡིན་ཏེ་འདིར་རྒྱ་མི་བསྐྱེད་དོ། ། ཚིག་གི་དོན་སྔོན་དུ་བཏང་ན་བསྡུས་པའི་དོན་བདེ་བླག་ཏུ་རྟོགས་པས་དང་པོ་ཚིག་གི་དོན་བཤད་པར་བྱའོ། ། དེའང་གང་ཞེས་པ་ལས་བརྩམས་པ་སྟེ་བྱེད་པ་པོ་གང་ཞིགལས་གང་ཞིགབྱེད་པ་གང་གིས། དགོས་པ་གང་གི་ཕྱིར། རྒྱུ་གང་ལས། འབྲེལ་བ་ཅན་གང་གིས། དབང་དུ་བྱ་གང་ལ་དམིགས་ཏེ། རྣམ་པར་དབྱེ་བ་དུ་ཞིག་བྱེད་ཅེས་རྣམ་པར་དབྱེ་བའི་ཚིག་བརྒྱད་སྦྱར་ནས་འཆད་པ་ནི། དོན་ཤེས་ཞེས་བྱ་བ་ལ་སོགས་པའོ། ། འདིར་བྱེད་ཅེས་ཐ་མ་ན་འདུག་པའི་ཚིག་འདི་ནི་རྩོམ་མོ་ཞེས་བྱ་བའི་དོན་ཏོ།

། དེས་ན་དོན་ཤེས་པ་བདག་བྱེད་ཅེས་འབྲེལ་ཏོ། ། དོན་ཤེས་པ་དེ་གང་ཞེ་ན། བསྟན་བཅོས་མཛད་པའོ་ཉིད་དེ། མགོན་པོ་བྱམས་པ་ནི་བསྟན་བཅོས་ཀྱི་བརྗོད་བྱ་གསུང་རབ་གྱི་དོན་མཐའ་དག་ཇི་ལྟ་བ་ཉིད་དུ་བདག་ཉིད་ཀྱིས་མཁྱེན་ནས་མཛད་དོ་ཞེས་བྱ་བའི་དོན་ཏོ། ། དེས་ན་དོན་ཤེས་ཞེས་བྱ་བ་གང་དོན་ཤེས་ཞེས་བྱ་བ་ལ་ལྟོས་པ་དང༌། བརྩམ་པར་བྱ་བའི་རབ་ཏུ་བྱེད་པ་ཉིད་ཀྱིས་བརྗོད་པར་བྱ་བའི་དོན་ཇི་ལྟ་བ་དང༌། ཇི་སྙེད་པ་ཉིན་ཡིན་པར་དོན་གྱིས་གྲུབ་བོ། ། ཡང་ན་ཐེག་པ་མཆོག་ཚུལ་བསྟན་པའི་ཆོས་ཀྱི་དོན་ཤེས་ཞེས་འབྲེལ་ཏོ། ། ལས་གང་ཞིག་བྱེད་ཅེ་ན། དོན་སྟོན་རབ་ཏུ་བྱེད་པ་བྱེད་ཅེས་འདིར་ཡང་ཐ་མའི་ཚིག་དང་འབྲེལ་ཏེ། ཚིག་ལྷག་ཀུན་ལ་ཡང་དེ་བཞིན་བལྟའོ། ། གང་གི་དོན་སྟོན་པའི་རབ་ཏུ་བྱེད་པ་རྩོམ་སྙམ་ན༑ ཐེག་པ་མཆོག་ཚུལ་བསྟན་པའི་ཆོས་ཀྱི་དོན་སྟོན་རབ་ཏུ་བྱེད་པ་ཞེས་འབྲེལ་ཏོ། ། རབ་ཏུ་བྱེད་པ་ནི་ངག་མང་པོ་ཚོགས་པའི་རང་བཞིན་སྐབས་ཀྱི་དོན་མཐའ་དག་སྟོན་པའོ།། དཔེར་ན་རིགས་དང་སེམས་བསྐྱེད་པ་དང༌། སྤྱོད་པ་དང༌། ཡང་དག་པའི་ལྟ་བ། བྱང་ཆུབ་ཀྱི་དོན་ལྔ་སྟོན་པ་ནི་རབ་ཏུ་བྱེད་པ་ལྔ་ཡིན་པ་བཞིན་ནོ། ། བྱེད་པ་གང་གིས་བྱེད་ཅེ་ན། ངག་དང་ཚིག་རྣམས་དྲི་མེད་པས་སོ། ། དགོས་པ་གང་གི་ཕྱིར་བྱེད་ཅེ་ན། སྡུག་བསྔལ་བསྒྲལ་ཕྱིར་ཏེ། རབ་ཏུ་བྱེད་པ་ཉན་པ་པོ་རྣམས་རང་ཉིད་དང་གཞན་གྱི་སྡུག་བསྔལ་ཐམས་ཅད་ལ་རྒལ་བར་བྱ་བའི་དོན་དུའོ། ། རྒྱུ་གང་ལས་བྱེད་ཅེ་ན། དེའི་བདག་ཉིད་སྡུག་བསྔལ་འགྲོ་ལ་སྙིང་རྗེ་ལས་ཏེ་སྙིང་རྗེའི་བདག་ཉིད་མགོན་པོ་བྱམས་པ་བདག་ཉིད་སྡུག་བསྔལ་བའི་འགྲོ་བ་ལ་དམིགས་པའི་སྙིང་རྗེ་ཆེན་པོ་ལས་བྱེད་པའོ། ། སྙིང་རྗེ་ཅན་གྱི་སྙིང་རྗེ་རྒྱུར་གྱུར་པ་ལས་ཞེས་བྱ་བའི་དོན་ཏོ། ། འབྲེལ་བ་ཅན་གང་གི་དོན་སྟོན་རབ་ཏུ་བྱེད་པ་བྱེད་ཅེ་ན། ཐེག་པ་མཆོག་ཚུལ་བསྟན་པའི་ཆོས་ཀྱིའོ། ། དབང་དུ་བྱ་བ་གང་ལ་དམིགས་ཏེ་བྱེད་ཅེ་ན།

དེའི་ས་འགྲོ་བ་སེམས་ཅན་ལའོ། ། རྣམ་པ་དུ་ཞིག་བྱེད་ཅེ་ན། འབྱོར་པའི་དོན་ཚུལ་བླ་མེད་གྱུར་པ་རྣམ་ལྔའི་བདག་ཉིད་སྟོན་པ་བྱེད་ཅེས་བྱ་བ་སྟེ། འབྱོར་པ་དེ་རིགས་པས་འཐད་པའམ་ཕུན་སུམ་ཚོགས་པ་གཟུང་སྟེ་ཇི་ལྟ་བ་དང་ཇི་སྙེད་པའྀ་དོན་སྟོན་པའི་རབ་ཏུ་བྱེད་པ་ལྔ་བྱེད་དོ་ཞེས་བྱ་བའི་དོན་ཏོ། ། འདིས་ནི་དོན་སྟོན་རབ་ཏུ་བྱེད་པ་ཞེས་བྱ་བ་དེས་དོན་གང་སྟོན་པ་གསལ་བར་བྱས་པའོ། ། བསྡུས་པའི་དོན་ཡང་འདིས་ནི་དོན་གཉིས་བསྟན་ཏེ། བསྟན་བཅོས་ཀྱི་རང་བཞིན་དང་འབྲས་བུའི་རང་བཞིན་ནོ། ། དང་པོ་ཡང་རང་བཞིན་གྱི་ཁྱད་པར་དང༌། དོན་གྱི་ཁྱད་པར་དང༌། ཚིག་གི་ཁྱད་པར་རྣམ་པ་གསུམ་གྱིས་བསྟན་ཏོ། ། དེ་ལ་དོན་སྟོན་རབ་ཏུ་བྱེད་པ་ཞེས་བྱ་བས་ནི་རང་བཞིན་གྱི་ཁྱད་པར་ཏེ་གསུང་རབ་ཀྱི་དོན་གསལ་བར་བྱེད་པའི་རབ་ཏུ་བྱེད་པ་ཡིན་གྱི། ཕྱི་རོལ་པའི་གཙུག་ལག་དང་ཐེག་པ་དམན་པ་ལ་སོགས་པའི་དོན་སྟོན་པ་ནི་མ་ཡིན་ནོ་ཞེས་བྱ་བའོ། ། དེ་ལྟ་ན་ཡང་ཐེག་པ་ཆེན་པོའི་གསུང་རབ་གྱི་དོན་ཇི་ལྟ་བ་དང་ཇི་སྙེད་པ་སྟོན་པ་མ་ཡིན་པར་དོགས་ན་དོན་ཤེས་ཞེས་བྱ་བས་ཁྱད་དུ་བྱས་ཏེ། བྱེད་པ་པོ་གསུང་རབ་ཀྱི་དོན་ཕྱིན་ཅི་མ་ལོག་པ་དང་ཇི་སྙེད་པ་ཤེས་པས་ན་བྱས་པས་ན་རབ་ཏུ་བྱེད་པ་འདི་དོན་ཕུན་སུམ་ཚོགས་པར་གྲུབ་པའི་ཕྱིར་རོ། ། འོན་ཀྱང་ཚིག་ཕུན་སུམ་ཚོགས་པ་མ་ཡིན་ན་ཞེས་དོགས་ན། ངག་དང་ཚིག་རྣམས་དྲི་མེད་ཅེས་བྱ་བས་ཚོགས་ཀྱི་ཁྱད་པར་བསྟན་ཏེ། ངག་ཡན་ལག་བརྒྱད་དང་ལྡན་པ་དང་ཚིག་ཡན་ལག་བརྒྱད་དང་ལྡན་པས་བྱས་པའི་ཕྱིར་ན་ཚིག་ཕུན་སུམ་ཚོགས་པའོ། ། དེས་ནི་བསྟན་བཅོས་ཀྱི་རང་བཞིན་བསྟན་ཏོ།། འབྲས་བུའི་རང་བཞིན་ནི་བརྗོད་པར་བྱ་བ་དང་དགོས་པ་དང་དགོས་པའི་དགོས་པ་དང་འབྲེལ་བའི་ཁྱད་པར་རྣམ་པ་བཞིས་བསྟན་ཏོ། ། དེ་ལ་བསྟན་བཅོས་འདིའི་བརྗོད་པར་བྱ་བ་གང་ཡིན་སྙམ་ན། འབྱོར་པའི་དོན་ཚུལ་བླ་མེད་གྱུར་པ་རྣམ་ལྔའི་བདག་ཉིད་ཅེས་བྱ་བས་འདིའི་བརྗོད་བྱ་དོན་ལྔ་ཡིན་པར་བསྟན་ཏོ།

། གང་གི་འབྱོར་པའི་དོན་ཡིན་སྙམ་ན། ཐེག་པ་མཆོག་ཚུལ་བསྟན་པའི་ཆོས་ཀྱི་ཞེས་བྱ་བས་བརྗོད་པར་བྱ་བ་དེ་ཉིད་ཀྱི་ཁྱད་པར་བསྟན་ཏོ། །དེ་བརྗོད་པའི་དགོས་པ་གང་ཡིན་སྙམ་ན། སྟོན་པ་ཞེས་བྱ་བའི་ཚིག་གིས་གཞན་གྱིས་དོན་དེ་དག་རྟོགས་པ་འདིའི་དགོས་པ་ཡིན་ནོ་ཞེས་བསྟན་ཏོ། ། གང་ལ་བསྟན་སྙམ་ན། དེ་ཡིས་འགྲོ་བའི་སེམས་ཅན་ལ་ཞེས་བྱ་བས་ཁྱད་པར་བརྗོད་དེ། ཐེག་པ་ཆེན་པོས་འགྲོ་བའི་སེམས་ཅན་གྱིས་དོན་ལྔ་རྟོགས་པ་དགོས་པར་བསྟན་ཏོ། །དེ་ཉིད་ལ་ཡང་དགོས་པ་གང་ཡོད་སྙམ་ན་སྡུག་བསྔལ་བསྒྲལ་ཕྱིར་ཞེས་གསུངས་ཏེ་ཐེག་པ་ཆེན་པོས་འགྲོ་བའི་སེམས་ཅན་ཉན་པ་པོ་རྣམས་རང་ཉིད་སྡུག་བསྔལ་ལས་ཐར་པ་དང༌། གཞན་ཡང་སྡུག་བསྔལ་ལས་ཐར་པར་བྱས་པའི་དགོས་པའི་དགོས་པར་བསྟན་ཏོ། ། གལ་ཏེ་ཉན་པ་པོ་ལ་སོགས་པ་གཞན་སྡུག་བསྔལ་ལས་ཐར་པ་མགོན་པོ་བྱམས་པའི་དགོས་པར་ཇི་ལྟར་འགྱུར་ཏེ་གཞན་གྱི་འབྲས་བུ་ནི་གཞན་ལ་ཡིན་པར་མི་འཐད་དོ་སྙམ་ན། དེའི་བདག་ཉིད་སྡུག་བསྔལ་འགྲོ་ལ་སྙིང་རྗེ་ལས་ཞེས་གསུངས་ཏེ། གཞན་གྱི་སྡུག་བསྔལ་ཞི་བར་འདོད་པའི་སྙིང་རྗེས་བསྟན་བཅོས་མཛད་པའི་འབྲས་བུ་ནི་གཞན་གྱི་སྡུག་བསྔལ་ཞི་བ་ཉིད་ཡིན་པར་རིགས་ཏེ། འབྲས་བུའི་མཚན་ཉིད་ནི་འདོད་པ་ཉིད་ཡིན་པའི་ཕྱིར་ཞེས་དགོས་པའི་དགོས་པ་དེ་ཉིད་ཀྱི་ཁྱད་པར་བར་སྟོན་པའོ། ། དེ་ལྟར་བརྗོད་པར་བྱ་བ་ལ་སོགས་པ་བཞི་བསྟན་པས་ཀྱང༌། བསྟན་བཅོས་ཀྱི་འབྲས་བུ་གཞན་འཇུག་པའི་ཡན་ལག་མ་ཚད་བ་མེད་པ་བརྗོད་དོ། ། འདི་ལྟར་འབྲས་བུ་མེད་པའམ། སྒྲུབ་པར་མི་ནུས་པའམ། འདོད་པར་མི་བྱ་བའམ། འདི་བས་སླ་བའི་ཐབས་གཞན་དང་འབྲེལ་བ་པ་སྟེ་གང་ཡང་རུང་བ་ཞིག་ཡིན་པར་གྱུར་ན་ནི་འཇུག་པར་མི་འགྱུར་ལ། དེ་ལས་ལྡོག་པ་ཡོད་པ་དང་སྒྲུབ་པར་ནུས་པ་དང་འདོད་པར་བྱ་བ་དང་ཐབས་གཞན་མེད་པར་གྱུར་ན་ནི་འཇུག་པའི་ཡན་ལག་མ་ཚང་བ་མེད་པ་ཡིན་ནོ། ། དེ་ལ་བརྗོད་བྱ་བསྟན་པས་ནི་དགོས་པ་ཡོད་པ་ཉིད་དུ་བསྟན་ཏོ།

། དགོས་པ་བརྗོད་པས་ནི་སྒྲུབ་པར་ནུས་པ་ཉིད་དུ་བསྟན་ཏོ། ། དགོས་པའི་དགོས་པ་བརྗོད་པས་ནི་འདོད་པར་བྱ་བ་ཉིད་ཡིན་པར་བསྟན་ ཏོ། ། འབྲེལ་བ་དོན་གྱིས་འཕངས་པས་ནི་འདི་བས་སླ་བའི་ཐབས་གཞན་དང་མ་འབྲེལ་བར་བསྟན་ཏོ།། དེ་ལྟར་ན་ཚིགས་སུ་བཅད་པ་འདིའི་བསྡུས་པའི་དོན་ནི་དགོས་འབྲེལ་རྣམ་པ་བཞི་ཡིན་ལ། དེས་ཀྱང་གཞན་འཇུག་པའི་རྒྱུ་མཚན་ཚང་བ་ཅན་བསྟན་པ་ཡིན་ནོ། ། ཚིག་གྱི་དོན་དེ་ཉིད་འགྲེལ་པ་ནས་གསལ་བར་བྱེད་པ་ནི་དོན་ཤེས་ཞེས་བྱ་བ་ལ་སོགས་པ་ནི་གང་ཞེས་བསྟན་པ་ལས་བརྩམས་པའོ་ཞེས་བྱ་བའོ།། བརྒྱན་པར་བྱ་བའི་རྒྱན་གང་བྱེད་ཅེ་ན་ཞེས་བྱ་བ་ལ། དཔེར་ན་གསེར་གྱི་རྣ་ཆ་ནི་སྐྱེས་བུ་ལ་བརྒྱན་པར་བྱ་ཞིང་གདགས་པར་བྱ་བའི་རྒྱན་ཡིན་པ་ལྟར། བསྟན་བཅོས་འདིའང་བཀའི་ཚོགས་ལ་བརྒྱན་པར་བྱ་ཞིང་གདགས་པར་བྱ་བའི་རྒྱན་ཡིན་ནོ། ། དེས་ན་གདགས་པར་བྱ་བ་ཉིད་རྒྱན་ཡིན་པས་དེ་སྐད་བརྗོད་ དོ། ། ངག་དྲི་མ་མེད་པས་ཞེས་བྱ་བ་ནི་གྲོང་ཁྱེར་པ་ལ་སོགས་པས་སོ་ཞེས་བྱ་བ་ནི། གྲོང་ཁྱེར་པ་ཉིད་དང༌། སྙན་ཅིང་འཇེབས་པ་དང༌། རྣམ་པར་གསལ་བ་དང༌། རྣམ་པར་རིག་པར་བྱེད་པ་དང༌། མཉན་པར་འོས་པ་དང༌། རྟེན་མེད་པ་དང༌། མི་མཐུན་པ་མེད་པ་དང༌། གཏུགས་པ་མེད་པ་སྟེ་ཡན་ལག་བརྒྱད་དང་ལྡན་པའོ། ། དེ་ལ་གྲོང་ཁྱེར་པ་ཉིད་ནི་སྐད་བཟང་བ་སྟེ་ཀུན་ལ་རབ་ཏུ་གྲུབ་པས་འཁོར་ཀུན་ལ་ཁྱབ་པའོ། ། སྙན་ཅིང་འཇེབས་པ་ནི་གདངས་སྙན་པའོ། ། དེ་གཉིས་ནི་རང་བཞིན་གྱི་ཡོན་ཏན་ནོ། ། རྣམ་པར་གསལ་བ་ནི་རྟགས་དང་བྱེད་པ་མ་འཆོལ་བ་དང་ཡི་གེ་གསལ་བ་དང་སྐད་མི་དམན་པའོ། ། རྣམ་པར་རིག་པར་བྱེད་པ་ནི་རབ་ཏུ་གྲགས་པའི་དཔེ་དང་གཏན་ཚིགས་ལ་སོགས་པ་བརྗོད་བྱའི་དོན་ངེས་པའི་ཡན་ལག་དང་བཅས་པ་བརྗོད་པའོ། ། འདི་གཉིས་ནི་སྦྱོར་བའི་ཡོན་ཏན་ནོ། ། མཉན་པར་འོས་པ་ནི་ཆགས་པ་དང་སྡང་བ་མེད་པ་སྟེ་འདི་ནི་འབྲས་བུའི་ཡོན་ཏན་ནོ། ། ཟང་ཟིང་མེད་པ་ནི་རྙེད་པ་དང་བཀུར་སྟི་ལ་མི་ལྟོས་པའོ།

། མི་མཐུན་པ་མེད་པ་ནི་གཞན་སུན་པ་མི་བྱེད་པའོ། ། གཏུགས་པ་མེད་པ་ནི་སྤོབས་པ་མི་འཆད་པ་སྟེ། རིམ་པ་བཞིན་དུ་ཆགས་པ་དང་སྡང་བ་དང་རྨོངས་པས་མ་བསླངས་པའོ། ། འདི་གསུམ་ནི་ཀུན་སློང་དང་འབྲེལ་བའི་ཡོན་ཏན་ནོ། ། ཚིག་དྲི་མ་མེད་པས་ཞེས་བྱ་བ་ནི་ཚིག་དང་ཡི་གེ་རིགས་པ་དང་འབྲེལ་བ་ཞེས་བྱ་བ་རྒྱས་པར་འབྱུང་བ་ལ་ཞེས་བྱ་བ་ནི། ཚིག་དང་ཡི་གེ་རིགས་པ་དང་འབྲེལ་བ་དང༌། མཐུན་པ་དང༌། རུང་བ་དང༌། འབྱོར་པ་དང༌། འཕྲོད་པ་དང༌། འཚམ་པ་དང༌། འགྲུས་སྐྱོང་གི་ཡན་ལག་གི་ཚོགས་ཞེས་བྱ་བ་སྟེ་ཚིག་དང་ཡན་ལག་བརྒྱད་དོ། ། དེ་ལ་རིགས་པ་ནི་ཚད་མ་དང་མི་འགལ་བའོ། ། འབྲེལ་བ་ནི་ཕན་ཚུན་མི་འགལ་བའོ། ། མཐུན་པ་ནི་ཐེག་པ་དང་མི་འགལ་བ་སྟེ་ཐེག་པ་ཆེན་པོ་དང་འགལ་བ་དམན་པའི་ཐེག་པ་དང་མཐུན་པ་མི་བརྗོད་པའོ། ། དེ་གསུམ་ནི་བརྗོད་བྱའི་ཡོན་ཏན་ཏེ། ཚད་མ་དང་འགལ་བ་དང༌། ཕན་ཚུན་འགལ་བ་དང༌། ཐེག་པ་དང་འགལ་བའི་དོན་མི་བརྗོད་པའི་ཕྱིར་རོ། ། རུང་བ་ནི་ཡི་གེ་དང་ཚིག་གོ་རིམ་མ་འཁྲུགས་པའོ། ། འབྱོར་པ་ནི་གོ་བར་སླ་བའོ། ། དེ་གཉིས་ནི་སྦྱོར་བའི་ཡོན་ཏན་ནོ། ། འཕྲོད་པ་ནི་དགའ་བ་བསྐྱེད་པས་ཉན་པ་པོ་ཚིམ་པར་བྱེད་པའོ། ། འཚམ་པ་ནི་གཞན་ལ་ཚེ་རབས་གཞན་དུ་ཕན་པའོ། ། འགྲུས་སྐྱོང་གི་ཡན་ལག་གི་ཚོགས་ནི་འཇིག་རྟེན་འདི་ཉིད་དུ་དགེ་བ་ལ་སོགས་པའི་ཡན་ལག་ཏུ་གྱུར་པའོ། ། འདི་གསུམ་ནི་འབྲས་བུ་དང་འབྲེལ་བའི་ཡོན་ཏན་ནོ། ། ། ། ཁ༢ བསྟན་བཅོས་ཀྱི་རང་བཞིན་བཤད་པ་ལས།ལེའུ་དང་པོ། གླེང་གཞི་བཤད་པ། དེ་ལྟར་དགོས་འབྲེལ་གི་ངག་གིས་དགོས་པ་ཕུན་སུམ་ཚོགས་པ་བརྗོད་ནས་བརྗོད་བྱ་ཕུན་སུམ་ཚོགས་པའི་བདག་ཉིད། འབྱོར་པའི་དོན་ཚུལ་བླ་མེད་གྱུར་པ་རྣམ་ལྔ་བདག་ཉིད་ཅེས་བྱ་བར་རབ་ཏུ་བྱེད་པ་འདིས་བརྗོད་པར་བྱ་བའི་གཙོ་བོ་བསྡུས་ཏེ་སྟོན་པ་ནི་གསེར་ལས་བརྡུངས་བྱས་འདྲ་ཞིང་པད་མ་རྒྱས་པ་བཞིན་ཞེས་བྱ་བ་ལ་སོགས་པའོ། ། ཐེག་པ་ཆེན་པོ་མདོ་སྡེ་རྒྱན་གྱི་བསྟན་བཅོས་འདིར་བརྗོད་པར་བྱ་བའི་ཆོས་གྱི་རང་བཞིན་ནི་གསུམ་ཡིན་ཏེ།

ཐེག་པ་ཆེན་པོའི་དོན་གྱི་རང་བཞིན་དང༌། ཐེག་པ་ཆེན་པོའི་དོན་དེ་ཉམས་སུ་ལེན་པའི་སྤྱོད་པ་དང༌། སྤྱོད་པ་དེས་ཐོབ་པར་བྱ་བའི་འབྲས་བུའོ། ། ཐེག་པ་ཆེན་པོའི་རང་བཞིན་ནི་རྣམ་པ་བདུན་ཏེ། སྐྱབས་སུ་འགྲོ་བ་དང༌། རིགས་དང༌། སེམས་བསྐྱེད་པ་དང༌། སྒྲུབ་པ་དང༌། དེ་ཁོ་ན་མཐོང་བ་དང༌། སེམས་ཅན་སྨིན་པ་དང༌། བྱང་ཆུབ་བོ། ། དེ་ཉམས་སུ་ལེན་པའི་སྤྱོད་པ་ལ་གསུམ་སྟེ། ཆོས་ལ་འཇུག་པའི་སྤྱོད་པ་དང༌། དོན་ལ་འཇུག་པའི་སྤྱོད་པ་དང༌། སྤྱོད་པ་པོ་ལ་ངེས་པར་ཡོད་པའི་ཡོན་ཏན་གྱི་ཆོས་སོ། ། ཆོས་ལ་འཇུག་པ་ནི་ལྔ་སྟེ། ཐེག་པ་ཆེན་པོའི་ཆོས་ལ་མོས་པ་དང༌། ཐོས་པ་དང་བསམ་པས་ཆོས་ཡོངས་སུ་འཚོལ་བ་དང༌། གཞན་ལ་སྟོན་པ་དང༌། བདག་ཉིད་སྒྲུབ་པ་དང༌། གདམས་ངག་ཐོབ་བའོ། ། དོན་འཇུག་པ་ལ་གསུམ་སྟེ། ཐུན་མོང་གི་ངོ་བོ་ཐབས་དང་ལྡན་པའི་ལས་དང༌། ཕ་རོལ་ཏུ་ཕྱིན་པའི་སྤྱོད་པ་དང༌། བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པའོ། ། ཕ་རོལ་ཏུ་ཕྱིན་པའི་སྤྱོད་པ་ཡང་རྣམ་པ་གསུམ་སྟེ། རང་གྱི་སངས་རྒྱས་ཀྱི་ཆོས་རྫོགས་པར་བྱེད་པའི་མཚན་ཉིད་ཕ་རོལ་ཏུ་ཕྱིན་པ་དྲུག་དང༌། སེམས་ཅན་སྨིན་པར་བྱེད་པ་འདི་མཚན་ཉིད་བསྡུ་བའི་དངོས་པོ་བཞི་དང༌། དེ་གཉིས་ཀ་སྟོབས་སྐྱེད་པའི་རྒྱུ། དཀོན་མཆོག་མཆོད་པ་དང༌། བཤེན་གཉེན་བསྟེན་པ་དང༌། ཚད་མེད་པ་སྒོམ་པའོ། ། བྱང་ཆུབ་གྱི་ཕྱོགས་གྱི་སྤྱོད་པ་ལ་བཞི་སྟེ། སྤྱོད་པ་པོའི་ཆོས་དང༌། སྤྱོད་པའི་མཚན་ཉིད་དང༌། སྤྱོད་པ་དབང་དུ་བྱེད་པའི་ཐབས་དང༌། དབང་དུ་གྱུར་པའི་ནུས་པའོ། ། དང་པོ་ནི་གོ་རིམ་བཞིན། སྡོམ་པ་དང༌། དགེ་བ་སྒྲུབ་པ་དང༌། སེམས་ཅན་ཀྱི་དོན་བྱེད་པའི་རང་བཞིན། ངོ་ཚ་བ་དང༌། བརྟན་པ་དང༌། མི་སྐྱོ་བ་ནི་ཚུལ་ཁྲིམས་སོ། ། བསྟན་བཅོས་ཤེས་པ་དང༌། འཇིག་རྟེན་ཤེས་པ་དང༌། རྟོན་པ་དང༌། སོ་སོའི་ཡང་དག་པར་རིག་པ་ནི། རིམ་པ་བཞིན། གཉིས་ནི་རང་བཞིན་དང༌། གཅིག་ནི་ཆུད་མི་ཟ་བའི་རྒྱུ་དང༌། ཡང་གཅིག་ནི་གཞན་རྗེས་སུ་འཛིན་པའི་ཐབས་ཡིན་པས་ཤེས་རབ་བོ།

། ཚུལ་ཁྲིམས་དང་ཤེས་རབ་དེ་གཉིས་ནི་སྤྱོད་པ་པོའི་ཆོས་སོ། ། ཚོགས་དང་ལམ་གྱི་རང་བཞིན། བསོད་ནམས་དང་ཡེ་ཤེས་དང༌། ཆོས་སུམ་ཅུ་རྩ་བདུན་ནི་སྤྱོད་པའི་མཚན་ཉིད་དོ། ། ཞི་གནས་དང་ལྷག་མཐོང་གི་རང་བཞིན། མཉམ་པར་བཞག་པའི་རྣལ་འབྱོར་དང༌། རྣལ་འབྱོར་དང་མཐུན་པའི་སྤྱོད་པ་གསུམ་པོ། འདི་ལྟ་སྟེ་རང་བཞིན་ཐབས་མཁས་པ་དང༌། རྟོགས་པ་ཆུད་མི་ཟ་བའི་རྒྱུ་གཟུངས་དང༌། སྒྲུབ་པ་ཆུད་མི་ཟ་བའི་རྒྱུ་སྨོན་ལམ་སྟེ། དེ་བཞིས་ནི་སྤྱོད་པ་དབང་དུ་བྱེད་པའི་ཐབས་བསྟན་ཏོ། ། ཏིང་ངེ་འཛིན་གསུམ་གྱིས་ནི་དབང་དུ་གྱུར་པའི་ནུས་པ་བསྟན་ཏོ། ། དེ་ནས་ཆོས་ལ་འཇུག་པ་དང༌། དོན་ལ་འཇུག་པའི་སྤྱོད་པ་དེ་གཉིས་དང་ལྡན་པའི་སྤྱོད་པ་པོ་ལ་ངེས་པར་ཡོད་པའི་ཡོན་ཏན་ནི་རྣམ་པ་ལྔས་བསྟན་ཏེ། རང་དང་གཞན་གྱི་དོན་ཕུན་སུམ་ཚོགས་པ་དང༌།

 བསམ་པ་དང་སྦྱོར་བ་ཕུན་སུམ་ཚོགས་པ་དང༌། རྒྱུ་དང་འབྲས་བུ་ཕུན་སུམ་ཚོགས་པ་དང༌། ཆོས་དང་དོན་ཕུན་སུམ་ཚོགས་པ་དང༌། གང་ཟག་གི་རང་བཞིན་ཕུན་སུམ་ཚོགས་པའོ། ། དང་པོ་ནི་གཞན་གྱི་ཆོས་སྒྲུབ་དཀའ་བའི་ཆོས་ཐོབ་པ་ངོ་མཚར་བ་དང༌། བསམ་པའི་ཁྱད་པར་ཐོབ་པ་ལས་རང་གིས་སྒྲུབ་མི་དཀའ་བ་ངོ་མཚར་མ་ཡིན་པ་དང༌། བསམ་པའི་ཁྱད་པར་སེམས་མཉམ་པ་ཉིད་གསུམ་གྱིས་ནི་རང་དོན་ནོ། ། གཞན་དོན་ནི། ཕན་འདོགས་པ་དང་ལན་དུ་ཕན་འདོགས་པས་བསྟན་ཏོ། ། གཉིས་པ་ལ་བསམ་པ་ནི་སྨོན་ལམ་མོ། ། སྦྱོར་བ་ནི་ཆུད་མི་ཟ་བ་དང་ཕྱིན་ཅི་མ་ལོག་པ་དང་ཁྱད་པར་དུ་འགྲོ་བ་དང༌། བཅོས་བུ་མ་ཡིན་པའི་སྦྱོར་བ་དང༌། སེམས་ཅན་འདུལ་བའི་སྦྱོར་བ་ལྔས་བསྟན་ཏོ། ། གསུམ་པ་ལ་ལུང་བསྟན་པ་དང༌། ཕ་རོལ་ཏུ་སྦྱིན་པ་དྲུག་སྒྲུབ་པའི་ངེས་པ་ཐོབ་པས་ནི་འབྲས་བུ་བསྟན་ཏོ། ། ངེས་པར་བྱ་བ་དང༌། རྟག་པར་བྱ་བ་དང༌། གཙོ་བོར་བྱ་བ་གསུམ་གྱིས་ནི་རྒྱུ་བསྟན་ཏོ། ། བཞི་པ་ལ་གདགས་པ་རྣམ་པར་གཞག་པས་ནི་ཆོས་ཀྱི་དངོས་པོ་བསྟན་པ་དང༌། དེ་བཞིན་དུ་ཆོས་འཚོལ་བ་དང༌། ཡོངས་སུ་ཤེས་པ་དང༌། དཔག་ཏུ་མེད་པས་ཆོས་བཤད་པ་དང༌། བཤད་པའི་འབྲས་བུ་ལྔས་ནི་ཆོས་ཕུན་སུམ་ཚོགས་པའོ། ། མིང་གི་དོན་ཐེག་པ་ཆེན་པོ་ཉིད་དང༌། བརྗོད་བྱའི་དོན་གྱི་རང་བཞིན་ཐེག་པ་ཆེན་པོ་བསྡུས་པ་གཉིས་ཀྱིས་ནི་དོན་ཕུན་སུམ་ཚོགས་པའོ། ། ལྔ་པ་གང་ཟག་ཕུན་གསུམ་ཚོགས་པ་ནི་རྣམ་པ་བཞི་སྟེ། མོས་པ་དང་ལྡན་པ་དང༌། ལྷག་པའི་བསམ་པ་དག་པ་དང༌། མཚན་མའི་སྤྱོད་པ་དང༌། མཚན་མེད་པའི་སྤྱོད་པ་དང༌། མངོན་པར་འདུ་བྱེད་པ་མེད་པར་སྤྱོད་པས་ནི་རྣམས་པར་དབྱེ་བ་དང༌། སྤྱིའི་མཚན་ཉིད་དང༌། རྣམ་གྲངས་དང༌། བྱང་ཆུབ་སེམས་དཔའི་མིང་གི་དོན་བསྟན་པའོ། ། སྤྱོད་པའི་འབྲས་བུ་ལ་གཉིས་ཏེ། གནས་སྐབས་ཀྱི་འབྲས་བུ་དང༌། མཐར་ཐུགས་པའི་འབྲས་བུའོ། ། དང་པོ་ཡང་རྣམ་པ་གསུམ་སྟེ། རྟགས་དང༌། ཕྱོགས་དང༌། ལྷག་པའི་བསམ་པ་དང༌། ཡོངས་སུ་འཛིན་པ་དང༌།

སྐྱེ་བ་ལྔས་ནི་ས་མ་ཐོབ་པ་དང་ཐོབ་པའི་ཐུན་མོང་གི་སྤྱོད་པའི་གནས་སྐབས་གྱི་འབྲས་བུ་དང༌། གནས་པ་དང་ས་གཉིས་ཀྱིས་ནི་ཁྱད་པར་ཅན་གྱི་སྤྱོད་པའི་གནས་སྐབས་ཀྱི་འབྲས་བུ་དང༌། འབྲས་བུ་དེ་གཉིས་ཁྱད་པར་དུ་བྱེད་པ་སྤྱོད་པའི་རྣམས་པར་དབྱེ་བ་བསྟན་པའོ། ། མཐར་ཐུག་པའི་འབྲས་བུ་ནི་ཚད་མེད་པ་བཞི་ནས་སངས་རྒྱས་ཀྱི་མཚན་ཉིད་ཀྱི་བར་རོ། ། ། ། ལེའུ་གཉིས་པ། ཐེག་པ་ཆེན་པོ་སྒྲུབ་པ་བཤད་པ། དེ་ལྟར་དོན་གསུམ་ལས་ཐེག་པ་ཆེན་པོའི་རང་བཞིན་ནི་དོན་གྱི་གཙོ་བོ་ཡིན་ལ། ལྷག་མ་དེ་ཉམས་སུ་ལེན་པའི་སྤྱོད་པ་དང༌། སྤྱོད་པ་དེས་ཐོབ་པའི་འབྲས་བུ་ནི་གཙོ་བོ་མ་ཡིན་ཏེ། དེའི་ཡན་ལག་ཙམ་མོ། ། དེ་བས་ན་གཙོ་བོའི་དོན་དེ་ཉིད་དཔེ་ལྔས་བསྟན་པ་ཡིན་ནོ། ། དེ་ཡང་འདི་ལྟར་རྣམ་པ་ལྔར་འགྱུར་ཏེ། རང་བཞིན་གྱིས་བཟང་བའི་རིགས་དང༌། འཇིག་རྟེན་ལས་འདས་པའི་སེམས་བསྐྱེད་པ་དང༌། མ་གོས་པའི་སྤྱོད་པ་དང༌། མི་གནས་པའི་རྟོགས་པ་དང༌། ཕུན་སུམ་ཚོགས་པ་ཐོབ་པའོ། ། དང་པོ་རིགས་ལ་གནས་པ། སེམས་བསྐྱེད་ནས། སྤྱོད་པ་ལ་སློབ་པ་སྟེ། མོས་པས་སྤྱོད་པའི་སས་བསྡུས་པའི་གནས་སྐབས་གསུམ་ནི། རིགས་དང༌། སེམས་བསྐྱེད་པ་དང༌། རང་དང་གཞན་གྱི་དོན་སྒྲུབ་པ་ཡིན་ལ། སྐྱབས་སུ་འགྲོ་བ་ནི་རིགས་སད་པར་བྱེད་པ་ཐར་པའི་ཆ་མཐུན་གྱི་དགེ་བ་ཡིན་པས་དང་པོར་བཤད་དོ།། དེ་བཞི་ནི་རང་བཞིན་གྱིས་བཟང་བའི་རིགས་ཡིན་ཏེ། དེ་ཁོ་ན་མཐོང་བའི་འབྲས་བུ་མ་ཐོབ་བར། ཆོས་ཉིད་དུ་གནས་པ་དང༌། སྒྲུབ་པ་ལས་གྱུར་པའི་རིགས་གཉིས་གཙོ་གྱུར་པའི་ཆོས་ཡིན་པའི་ཕྱིར་རོ། ། དེའི་འོག་ཏུ་དེ་ཁོ་ན་མཐོང་ནས། སྤྱོད་པ་ཡོངས་སུ་དག་པ་སྤྱོད་ཅིང༌། ཟབ་མོའི་དོན་ལ་མཉམ་པར་འཇོག་པའི་མཚན་ཉིད་ས་ཐོབ་པས་བསྡུས་པ་གསུམ་ནི། དེ་ཁོ་ནའི་དོན་དང༌། སེམས་ཅན་སྨིན་པ་དང༌། ཉེ་བའི་བྱང་ཆུབ་ཐོབ་པ་ཡིན་ནོ། ། དེ་ནས་ནི་རྣམ་པ་ཐམས་ཅད་མཁྱེན་པའི་རང་བཞིན་བྱང་ཆུབ་མཆོག་མངོན་དུ་གྱུར་པའོ།

། སེམས་ཅན་སྨིན་པ་ཡང་གསུམ་སྟེ། ཐབས་གང་གིས་སྨིན་པར་བྱེད་པ་དང༌། སྨིན་པར་བྱེད་པ་པོའི་རང་བཞིན་དང༌། སྨིན་པར་བྱ་བའི་རང་བཞིན་ཏེ། རིམ་པ་བཞིན་དུ་མཐུ་དང༌། རང་སྨིན་པ་དང༌། གཞན་སྨིན་པའོ། ། ཉེ་བའི་བྱང་ཆུབ་དང་མཆོག་གི་བྱང་ཆུབ་གཉིས་པོ་ནི་བྱང་ཆུབ་ཀྱི་ལེའུར་སྟོན་ཏེ། སྦྱོར་བའི་བྱང་ཆུབ་དང༌། དངོས་གཞིའི་བྱང་ཆུབ་གཉིས་ཀ་བྱང་ཆུབ་ཏུ་འདྲ་བའི་ཕྱིར་རོ། ། ཅི་ལྟར་འདྲ་ཞེ་ན་ངར་འཛིན་པ་ལོག་པས་རྣམ་པར་གྲོལ་བའི་ལུས་མངོན་དུ་གྱུར་པའི་ཕྱིར་དང༌། ཇི་ལྟ་བ་བཞིན་གྱི་ཡེ་ཤེས་ལ་དབང་བསྒྱུར་བའི་ཕྱིར་ཏེ། མཚན་མ་མེད་པ་ལ་མངོན་པར་འདུ་བྱེད་པ་མེད་པར་རང་གིས་འཇུག་པའི་ཕྱིར་རོ། ། བྱང་ཆུབ་ནི་སྤངས་པ་དང་ཡེ་ཤེས་ཡིན་ལ། དེའང་ས་བརྒྱད་པའི་སྔོན་རོལ་ལ་ནི་མེད་དེ། སྤངས་པ་གང་ཡང་ཡོངས་སུ་མ་རྫོགས་པའི་ཕྱིར་དང༌། ཡེ་ཤེས་གང་ལ་དབང་བསྒྱུར་བ་མེད་པའི་ཕྱིར་རོ། ། དེ་བས་སྐྱབས་སུ་འགྲོ་བ་དང༌། རིགས་དང་སེམས་བསྐྱེད་པ་དང༌། རང་དང་གཞན་གྱི་དོན་སྒྲུབ་པ་དང༌། དེ་ཁོ་ན་དང༌། མཐུ་དང༌། སེམས་ཅན་སྨིན་པ་དང༌། བྱང་ཆུབ་རྣམས་ཁོ་ན་དཔེ་ལྔས་བསྟན་པའི་དོན་ལྔ་ཡིན་ནོ། ། དེ་དག་ཉིད་ནི་བསྒྲུབ་པར་བྱ་བ་དང༌། བྱེ་བྲག་ཏུ་ཤེས་པར་བྱ་བ་དང༌། བསམ་པར་བྱ་བ་དང༌། བསམ་གྱི་མི་ཁྱབ་པ་དང༌། ཡོངས་སུ་སྒྲུབ་པ་རྟོགས་པའི་དོན་སོ་སོར་རང་གིས་རིགས་པར་བྱ་བ་བྱང་ཆུབ་ཀྱི་ཕྱོགས་གྱི་ངོ་བོ་ཉིད་ཡིན་ནོ། ། ཅི་ལྟར་ཞེ་ན། རིགས་ནི་སྒྲུབ་པར་བྱ་བ་ཡིན་ཏེ་རྐྱེན་གྱི་བྱེད་པའི་ཡུལ་ཡིན་པའི་ཕྱིར་རོ། ། སེམས་བསྐྱེད་པ་ནི་བྱེ་བྲག་ཏུ་ཤེས་པར་བྱ་བ་ཡིན་ཏེ། སོ་སོར་རང་རིགས་པའི་ཤེས་པས་མངོན་དུ་རྟོགས་པར་བྱ་བའི་ཕྱིར་རོ། ། སྤྱོད་པ་ནི་བསམ་པར་བྱ་བ་ཡིན་ཏེ། ཐ་སྙད་ཀྱི་སྤྱོད་ཡུལ་ཅན་དང༌། ཐ་སྙད་ཀྱི་རང་བཞིན་ཅན། ཉིད་ཀྱིས་ན། ཟབ་མོ་ཉིད་མ་ཡིན་པས། བྱིས་པ་རྣམས་ཀྱིས་ཀྱང༌། མངོན་སུམ་དང་རྗེས་སུ་དཔག་པས་ཤེས་པར་ནུས་པའི་ཕྱིར་རོ།

། མཐའ་གཉིས་དང་བྲལ་བའི་རྟོགས་པ་ནི་བསམ་གྱིས་མི་ཁྱབ་པ་ཡིན་ཏེ། བྱེད་པ་རྣམས་དང་ཉན་ཐོས་དང་རང་སངས་རྒྱས་དང༌། ངར་འཛིན་མ་ཟད་པའམ་དག་པའི་སངས་རྒྱས་རྣམས་ཀྱི་ཡུལ་ལས་འདས་པའི་ཕྱིར་རོ། ། ཕུན་སུམ་ཚོགས་པའི་འབྲས་བུ་ནི། ཡོངས་སུ་གྲུབ་པ་རྟོགས་པའི་དོན་སོ་སོར་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་ཀྱི་ངོ་བོ་ཉིད་ཡིན་ཏེ། དྲི་མ་མེད་པའི་སེམས་དང་སེམས་ལས་བྱུང་བའི་ངོ་བོ་ཉིད་ཡིན་པས། གཉེན་པོའི་རང་བཞིན་ཡིན་པའི་ཕྱིར་ན། དོན་དམ་པའི་ཡུལ་ཅན། དམིགས་པར་བྱ་བ་དང་ཐ་མི་དད་པའི་ལམ་གྱི་རང་བཞིན་ཡིན་པའི་ཕྱིར་རོ། ། དེ་རྣམས་གསེར་ལས་བརྡུངས་པར་བྱས་པ་ལ་སོགས་པའི་དཔེ་ལྔ་དང་ཅི་ལྟར་འདྲ་ཞེ་ན། རང་བཞིན་བཟང་པོའི་རྣམ་འགྱུར་དང༌། ། རྟོགས་པ་རབ་ཏུ་རྒྱས་ཕྱིར་དང༌། ། ཉེ་བར་སྟོན་པ་མཆོག་ཕྱིར་དང༌། ། ཐོབ་བའི་དོན་ལ་ཡིད་ཆེས་པ། ། བརྟན་པའི་ཕྱིར་དང་མངོན་གྱུར་ཕྱིར། ། གོ་རིམ་བཞིན་དུ་དོན་ལྔ་འདི། ། གསེར་ལས་བརྡུངས་པ་ལ་སོགས་པའི། ། དཔེ་ལྔ་པོ་ཆོས་མཚུངས་ཉིད་དོ། ། དཔེར་ན་གསེར་ལས་བརྡུངས་པའི་རྣ་ཆ་ལ་སོགས་པ་ནི་རང་བཞིན་བཟང་པོའི་རྣམ་འགྱུར་ཡིན་ནོ། ། དེ་བཞིན་དུ་རིགས་ཀྱི་གནས་སྐབས་ཀྱི་དགེ་བའི་ཆོས་སྐྱབས་སུ་འགྲོ་བ་ནས་སྒྲུབ་པའི་བར་ཡང་རང་བཞིན་བཟང་པོའི་རྣམ་པར་འགྱུར་བ་ཡིན་ནོ། ། དཔེར་ན་པད་མ་ཁ་རབ་དུ་རྒྱས་པ་ནི། རབ་དུ་བྱེ་ཞིང་རྒྱས་པའི་རང་བཞིན་ཡིན་ནོ། ། དེ་བཞིན་དུ་ལྷག་པའི་བསམ་པ་དག་པའི་གནས་སྐབས་ཀྱི་ཆོས་རྣམས་ནི། དེ་ཁོ་ན་མ་མཐོང་ཞིང་ཟུམ་པ་ལས་གྲོལ་ཞིང༌། དེ་ཁོ་ནའི་དོན་རྟོགས་པའི་ཡོངས་སུ་རྒྱས་པའི་ཡོན་ཏན་ཡིན་ནོ། ། དཔེར་ན་སྐྱེ་བུ་བཀྲེས་པས་ཉེན་པ་དག་གིས་ཁ་ཟས་གཡོས་ལེགས་པ་དག་སྤྱད་ན་ལུས་ཀྱི་ཉེ་བར་རྟོན་པར་བྱེད་པ་ཡིན་ནོ། ། དེ་བཞིན་དུ་སྤྱོད་པ་ལ་ཞུགས་པ་ས་དྲུག་གི་གནས་སྐབས་ཀྱི་ཆོས་རྣམས་ནི་རྒྱུའི་རང་བཞིན་གྱི་ཁམས་རྒྱས་པར་བྱེད་པས་ཉེ་བར་རྟོན་པ་མཆོག་ཡིན་ནོ།

། དཔེར་ན་འཕྲིན་ཡིག་སྙན་པ་ཐོས་པ་ནི། ཐོབ་པར་བྱ་བའི་དོན་ལ་ཡིད་ཆེས་པས་བསྟན་པ་ཡིན་ནོ། ། དེ་བཞིན་དུ་ཕྱིར་མི་ལྡོག་པའི་ས་གསུམ་གྱི་གནས་སྐབས་ཀྱི་ཆོས་ནི་ཐོབ་པར་བྱ་བའི་དོན་བྱང་ཆུབ་ཆེན་པོ་ལ་ཡིད་ཆེས་པས་བསྟན་པ་ཡིན་ནོ། ། དེ་སྐད་དུ། བླ་མ་རང་དང་མཚན་མ་དང༌། ། བདག་གི་བརྩོན་འགྲུས་ལྷག་ལྟ་བའི། ། བྱང་ཆུབ་སེམས་པ་ང་རྒྱལ་ཅན། ། བྱང་ཆུབ་ལས་ནི་རང་བཞིན་བརྗོད། ། ཇི་སྐད་བརྗོད་པ་དེ་དག་ཀུན། ། རྟོག་པ་ཙམ་དུ་ལྟ་བ་ཡི། ། བྱང་ཆུབ་སེམས་དཔའ་རྟོག་མེད་རྣམས། ། བྱང་ཆུབ་ཐོབ་ཅེས་ངེས་པར་བརྗོད། ། ཅེས་ངར་འཛིན་མ་ཞི་བ་ནི་བྱ་ཆུབ་ལ་ངེས་པ་མི་བརྟན་ལ། ངར་འཛིན་ཞི་བ་ནི་བརྟན་པར་གསུངས་སོ། ། ཡང་དཔེར་ན་རིན་པོ་ཆེའི་སྒྲོམ་ཁ་ཕྱེ་བ་ནི་མཐུ་མང་བ་དང༌། རྙེད་དཀའ་བ་མངོན་དུ་གྱུར་པ་ཡིན་ནོ། ། དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཐོབ་པ་ཡང༌། མཐའ་ཡས་པ་དང༌། རྙེད་དཀའ་བའི་འདོད་པའི་དོན་མཐར་ཐུགས་པ་མངོན་དུ་གྱུར་པ་ཡིན་ནོ། ། དེ་སྐད་དུ་ཡང༌། ངལ་བརྒྱ་རྨད་བྱུང་དཀའ་སྤྱད་དགེ་ཀུན་བསགས། ། སྐལ་མཆོག་དུས་རིང་སོང་བར་སྒྲིབ་ཀུན་བཅོམ། ། སྔར་རྟོགས་སྒྲིབ་པ་ཕྲ་བཅོམ་སངས་རྒྱས་ཏེ། ། དེ་ནི་མཐུ་ཆེན་རིན་ཆེན་སྣོད་ཕྱེ་བཞིན། ། ཞེས་གསུངས་སོ། ། དེ་ལྟར་ན། འབྱོར་པའི་དོན་བླ་མེད་གྱུར་པ་རྣམས་ལྔའི་བདག་ཉིད་ཅེས་བྱ་བས་བརྗོད་པ། བསྟན་བཅོས་འདིའི་བརྗོད་པར་བྱ་བའི་དོན་གྱི་གཙོ་བོ་ལྔ་པོ་ནི། གསེར་ལས་བརྡུངས་བྱས་ཞེས་བྱ་བ་ལ་སོགས་པ་དཔེ་ལྔས་བཤད་པའི་དོན་ལྔ་ཡིན་ལ། དེ་ལ་སྐྱབས་སུ་འགྲོ་བ་ནས་བྱང་ཆུབ་ཀྱི་བར་ལེའུ་བརྒྱད་ཀྱིས་བརྗོད་པའི་དོན་ཉིད་ཡིན་གྱི་གཞན་ནི་མ་ཡིན་ཏེ། ཐེག་པ་ཆེན་པོའི་དོན་མཐའ་དག་ནི་འདི་རྣམས་ཁོ་ན་ཡིན་པར་གསུངས་པའི་ཕྱིར་རོ། ། དེ་སྐད་དུ་ཡང༌། འདི་ཉིད་ཀྱི་ཐེག་པ་ཆེན་པོ་བསྡུས་པའི་སྐབས་ནས། རིགས་དང་ཆོས་ལ་མོས་པ་དང༌། ། དེ་བཞིན་དུ་ནི་སེམས་བསྐྱེད་པ་དང༌། ། སྦྱིན་པ་ལ་སོགས་སྒྲུབ་པ་དང༌།

། སྐྱོན་མེད་པ་ལ་འཇུག་པ་དང༌། ། སེམས་ཅན་རྣམས་ནི་སྦྱིན་བྱེད་དང༌། ། ཞིང་ནི་རྣམ་པར་སྦྱོང་བ་དང༌། ། མི་གནས་མྱ་ངན་འདས་པ་དང༌། ། བྱང་ཆུབ་མཆོག་དང་སྟོན་པའོ། ། ཞེས་གསུངས་སོ། ། དེ་མདོ་སྡེ་རྒྱན་འདིས་བཀྲོལ་ན་དགའ་བའི་མཆོག་བསྐྱེད་དོ་ཞེས་བྱ་བས། དཔེ་ལྔ་དང་མཚུངས་པའི་དོན་ལྔ་པོ་དེ་འདིར་བསྟན་པ་ལས་དགའ་བའི་མཆོག་བསྐྱེད་པའི་ཕྱིར་མདོ་སྡེ་རྒྱན་འདི་རྒྱན་ཉིད་དུ་བརྗོད་པ་ཡིན་ཡང། འཐད་པ་མེད་པར་ཚིག་ཙམ་གྱིས་འདི་དགའ་བའི་རྒྱུ་རྒྱན་གི་རང་བཞིན་དུ་མི་འགྲུབ་པས། དགའ་བའི་རྒྱུར་རྒྱན་དུ་བསྒྲུབས་པས་རྒྱན་གྱི་དོན་ཉིད་སྒྲུབ་པ་ནི་མིང་གི་དོན་ཕུན་གསུམ་ཚོགས་པ་སྟོན་པའོ། ། དེས་ན་འདིའི་མིང་ནི་མདོ་སྡེ་རྒྱན་ཅེའམ། ཐེག་པ་ཆེན་པོའི་རྒྱན་ཅེས་སྒྲུབ་པ་ནི། གཟུགས་རྒྱན་རང་བཞིན་ཡོན་ཏན་ལྡན་པ། ། ཞེས་བྱ་བ་ལ་སོགས་པའོ། ། གཞན་དག་འདིའི་ལུས་ཉེ་བར་འགོད་པ་ན། རིགས་དང་ལྡན་པ། བྱང་ཆུབ་ཏུ་སེམས་སྐྱེད་ནས། བྱང་ཆུབ་སེམས་པའི་བསླབ་པ་ལ་སློབ་པའི་ལུས་སོ། ། དེ་ལ་རིགས་དང་སེམས་བསྐྱེད་པ་ནི་གོ་བར་ཟད་དོ། ། བསླབ་པ་རྣམ་པ་གསུམ་སྟེ། གང་ལ་བསླབ་པར་བྱ་བ་དང༌། ཇི་ལྟར་བསླབ་པར་བྱེད་པ་དང༌། གང་ཞིག་སློབ་པར་བྱེད་པ་སྟེ། ལས་དང་བྱེད་པ་དང་བྱེད་པ་པོ་རྣམ་པ་གསུམ་མོ། ། དང་པོ་ནི་རང་གི་དོན་སྒྲུབ་པ་ནས་བྱང་ཆུབ་ཀྱི་བར་ཏེ། རང་གཞན་དོན་དང་དེ་ཉིད་དོན། ། མཐུ་དང་རང་གི་སངས་རྒྱས་ཀྱི། ། ཆོས་དང་སེམས་ཅན་ཡོངས་སྨིན་དང༌། ། བདུན་པ་བྱང་ཆུབ་མཆོག་ཡིན་ནོ། ། ཞེས་བྱང་ཆུབ་སེམས་པའི་ས་ནས་གསུམ་པ་ཉིད་དོ། ། ཇི་ལྟར་སློབ་པ་ཡང་བྱང་ཆུབ་སེམས་དཔའི་ས་ཉིད་ནས་གསུངས་པ་བཞིན་ནོ། ། མོས་པ་མང་བ་ཉིད་ནི། ཆོས་འཚོལ་བ་དང་སྟོན་པ་དང༌། ། དེ་བཞིན་སྒྲུབ་དང་ཡང་དག་པའི། ། གདམས་ངག་རྗེས་སུ་བསྟན་པ་དང༌། ། ལུས་དང་ངག་དང་ཡིད་ཀྱི་ལས། ། ཐབས་ཀྱིས་ཟིན་པ་ཐ་མ་ ཡིན། ། ཞེས་བྱ་བའོ། ། གང་ཞིག་སློབ་པ་ནི་བྱང་ཆུབ་སེམས་དཔའོ།

། དེ་ཡང་བཅུ་སྟེ། རིགས་ལ་གནས་པ་དང༌། ཞུགས་པ་དང༌། བསམ་པ་ཡོངས་སུ་དག་པ་དང༌། བསམ་པ་མ་སྨིན་པ་དང༌། སྨིན་པ་དང༌། མ་ངེས་པར་རྟོགས་པ་དང༌། ངེས་པར་རྟོགས་པ་དང་སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མ་པ་སྟེ། དེའང་བྱང་ཆུབ་སེམས་དཔའི་ས་ནས་གསུངས་པ་ཉིད་དོ་ཞེས། བསྟན་བཅོས་ཀྱི་སྤྱིའི་ལུས་བྱང་ཆུབ་སེམས་པའི་སའི་རྗེས་སུ་འབྲངས་ཏེ་བཞག་ནས། བྱེ་བྲག་གྱི་དོན་འཆད་པ་ན། དང་པོ་ཚིགས་སུ་བཅད་པ་གསུམ་གྱིས་ནི། བསྟན་བཅོས་འདིས་ཇི་ལྟ་བ་བཞིན་བཤད་པ་དང༌། ཇི་སྙེད་པ་ཉིད་བཤད་པར་སྟོན་པའོ། ། དེ་ལ། དེ་ཡི་འགྲོ་བའི་སེམས་ཅན་ལ། ། ཞེས་བྱ་བ་ཡན་ཆད་ཀྱིས་ནི། བསྟན་བཅོས་འདི་ཇི་ལྟ་བ་བཞིན་བཤད་པར་སྒྲུབ་པ་སྟེ། བྱེད་པ་པོ་ལ་སོགས་པའི་རྣམ་པར་དབྱེ་བ་རྣམས་ཐམས་ཅད་ཀྱི་དོན་དང་ལྡན་པའི་ཕྱིར་རོ། ། འབྱོར་པའི་དོན་ཚུལ་བླ་ན་མེད་གྱུར་པ་རྣམ་ལྔའི་བདག་ཉིད། ། ཅེས་བྱ་བ་འདི་ཉིད། འོག་མའི་ཚིགས་སུ་བཅད་པ་གཉིས་དང་བཅས་པས་ནི་ཇི་སྙེད་པའི་དོན་བསྟན་བཅོས་འདིས་བཤད་པར་སྒྲུབ་བོ། ། ཚིགས་སུ་བཅད་པ་གཉིས་པའི་དོན་ནི་ཆོས་ལྔ་དང༌། མཚན་ཉིད་གསུམ་དང༌། གང་ཟག་རྣམ་པར་གཞག་པ་སྟེ། དོན་གསུམ་པོ་དེ་ནི། དགའ་བ་བསྐྱེད་པའི་རྒྱུ་ཉིད་ཀྱིས་ན། གསེར་ལས་བརྡུངས་པ་ལ་སོགས་པ་དཔེ་ལྔ་དང་འདྲ་བའི་དོན་ལྔ་ཡིན་ནོ། ། དང་པོ་ནི། མིང་ནི་མིང་གིས་སྒྲོས་བཏགས་པའི་ཆོས་མཐའ་དག་གོ ། དེ་ཅི་ལྟར་བརྗོད་པ་བཞིན་མེད་དོ་ཞེས་བྱ་བ་འདི་ནི། རང་གི་ཕྱོགས་སྒྲུབ་པ་དང༌། གཞན་གི་ཕྱོགས་སུན་དབྱུང་བ་ལ་སོགས་པའི་འབད་པ་ཆེན་པོའི་བསྒྲུབས་པས་དགའ་བའི་རྒྱུ་ཡིན་ནོ། ། དོན་དེ་ནི་རྗེས་སུ་མཐུན་པའི་དཔེ་གསེར་ལས་བརྡུངས་པས་མཚོན་པར་བྱེད་པ་ཡིན་ཏེ། སྲེག་པ་དང་ཆུས་བཏབ་པ་དང་བརྡུང་བ་ལ་སོགས་པ་འབད་པ་ཆེན་པོས་བསྒྲུབ་པར་བྱ་བ་ཉིད་ཀྱིས་དགའ་བའི་རྒྱུ་ཡིན་པས་དོན་དང་འདྲ་བའི་ཕྱིར་རོ། ། རྒྱུ་མཚན་ནི་མིང་གིས་སྒྲོ་བཏགས་པའི་གཞི་གཟུང་བའི་ཆར་སྣང་བའི་གཞན་དབང་ངོ༌།

། དེ་ནི་རང་རིག་པར་བྱ་བ་ཡིན་པས་ལོག་རྟོག་གི་གཞི་མ་ཡིན་པས་བྱེ་བྲག་ཏུ་ཤེས་པར་བྱ་བ་ཡིན་ནོ། ། དེས་ན་དེ་ནི་འབད་པ་མེད་པར་ངང་གིས་ཤེས་པས་དགའ་བའི་རྒྱུར་འགྱུར་རོ། ། དེ་ལ་ནི་པད་མ་རྒྱས་པ་དཔེ་ཡིན་ཏེ། སྐྱེས་བུས་མ་འབད་པར་ཉི་མའི་འོད་ཀྱིས་རང་ཁ་ཕྱེ་བས་དགའ་བའི་རྒྱུ་ཡིན་པའི་ཕྱིར་རོ། ། རྣམ་པར་རྟོག་པ་ནི་འཛིན་པའི་ཆར་གྱུར་པའི་གཞན་དབང་ཉིད་དེ། དེ་ནི་དམ་པའི་ཆོས་ཉན་པའི་རྒྱུ་ལས་བྱུང་བའི་ཚུལ་བཞིན་ཡིད་བྱེད་པས་བསམ་པར་བྱ་བ་ཡིན་ཏེ། དེ་ནི་ཚུལ་བཞིན་དུ་རྣམ་པར་རྟོག་པས་སྤྱད་ན་དགའ་བའི་རྒྱུ་ཡིན་ལ། དེའི་དཔེ་ནི་གཡོས་ལེགས་ཀྱི་ཁ་ཟས་སྟེ། སྤྱད་ན་དགའ་བའི་རྒྱུ་ཡིན་པའི་ཕྱིར་རོ། ། དེ་བཞིན་ཉིད་ནི་བསམ་གྱིས་མི་ཁྱབ་པ་ཡིན་ལ། དེ་རྟོགས་ན་ས་ལ་ཞུགས་པ་རྣམས་ཀྱི་དགའ་བའི་རྒྱུ་ཡིན་ནོ། ། དེའི་དཔེ་ནི་འཕྲིན་ཡིག་སྙན་པ་ཐོབ་པ་སྟེ།

 རྟོགས་པས་དགའ་བའི་རྒྱུ་ཡིན་པའི་ཕྱིར་རོ། ། རྣམ་པར་མི་རྟོག་པའི་ཡེ་ཤེས་ནི། བྱང་ཆུབ་ཀྱི་ཕྱོགས་དང་མཐུན་པ་ཡོངས་སུ་གྲུབ་པ་རྟོགས་པའི་དོན་སོ་སོ་རང་གིས་རིག་པ་ཡིན་ལ། དེ་ནི་ཡེ་ཤེས་དེ་ཉིད་ཀྱིས་སྒྲིབ་པ་སྤངས་པའི་སྒོ་ནས་རྒྱུད་གསལ་བར་བྱས་ན་དགའ་བ་ཡིན་ནོ། ། དེའི་དཔེ་ནི་རིན་པོ་ཆེའི་སྒྲོམ་ཕྱེ་བ་སྟེ། སྒྲིབ་བྱེད་དང་བྲལ་ན་དགའ་བའི་རྒྱུ་ཡིན་པའི་ཕྱིར་རོ། ། གཉིས་པ་མཚན་ཉིད་གསུམ་ཡང་ཀུན་བཏགས་པ་ནི་འབད་པས་བསྒྲུབས་ན་དགའ་བའི་རྒྱུ་ཡིན་པས་གསེར་ལས་བརྡུངས་པ་དང་འདྲའོ། ། གཞན་དབང་ནི་འབད་པ་མེད་པར་ཤེས་པས་དགའ་བའི་རྒྱུ་ཡིན་ཏེ་པད་མ་རྒྱས་པ་བཞིན་ནོ། ། གཞན་དབང་དེ་ཉིད་ནི་མི་དགེ་བའི་ཆོས་བསལ་ནས་དགེ་བའི་ཆོས་གོམས་པས་བསམས་ན་དགའ་བའི་རྒྱུ་ཡིན་ཏེ། གཡོས་ལེགས་ཀྱི་ཁ་ཟས་ལ་སྤྱད་པ་བཞིན་ནོ། ། ཡོངས་སུ་སྒྲུབ་པ་ནི་རྣམ་པ་གཉིས་ཏེ། མི་འགྱུར་བར་ཡོངས་སུ་གྲུབ་པ་དེ་བཞིན་ཉིད་དང༌། ཕྱིན་ཅི་མ་ལོག་པར་ཡོངས་སུ་གྲུབ་པ་རྣམ་པར་མི་རྟོག་པའི་ཡེ་ཤེས་སོ། ། དང་པོ་ནི་རྟོགས་པས་དགའ་བའི་རྒྱུ་ཡིན་ཏེ། འཕྲིན་ཡིག་ཐོས་པ་བཞིན་ནོ། །གཉིས་པ་ནི་སྒྲིབ་པ་དང་བྲལ་ནས་རབ་ཏུ་གསལ་ན་དགའ་བའི་རྒྱུ་ཡིན་ཏེ། རིན་པོ་ཆེ་སྒྲོམ་ཁ་ཁེབས་བསལ་བ་བཞིན་ཏེ།འདི་ཐམས་ཅད་ཀྱང་སྔ་མ་དང་མཐུན་པས། བསྒྲུབ་པར་བྱ་བ་ལ་སོགས་པ་ཡིན་ཞིང༌། དཔེ་ལྔ་དང་འདྲ་བ་ཡིན་ནོ། ། གསུམ་བ་གང་ཟག་རྣམ་པར་གཞག་པའི་དབང་དུ་བྱས་ན་ཡང༌། ལོག་པར་རྟོག་པ་དང་ཐེ་ཚོམ་ཅན་རྣམས་ལ་ནི་ཆོས་འདི་འབད་པས་བསྒྲུབས་ན་དགའ་བའི་རྒྱུ་ཡིན་ནོ། ། དེའི་དཔེ་ནི་གསེར་ལ་བརྡུངས་པའོ། ། མ་རྟོགས་པ་རྣམས་ལ་བྱེ་བྲག་ཏུ་ཤེས་པར་བྱས་པས་དགའ་བའི་རྒྱུ་ཡིན་ལ། དེའི་དཔེ་ནི་པད་མའོ། ། དེ་ལྟར་ཞུགས་པའི་གང་ཟག་དེ་གསུམ་ཉིད་ཀྱིས་བསམ་གྱིས་མི་ཁྱབ་པའི་གནས་སྤངས་ནས། བསམ་གྱིས་ཁྱབ་པའི་གནས་ལ་བསམ་པ་ན་དགའ་བའི་རྒྱུ་ཡིན་ནོ། ། དེ་ལ་དཔེ་འཕྲིན་ཡིག་དང་ཁ་ཟས་སོ།

། ཡང་གང་ཟག་དེ་རྣམས་ཉིད་ཀྱིས་ཚུལ་བཞིན་རབ་ཏུ་སྦྱར་ན། ཡོངས་སུ་གྲུབ་པ་རྟོགས་པའི་དོན་སོ་སོ་རང་རིགས་པར་བྱ་བ་བྱང་ཆུབ་ཀྱི་ཕྱོགས་ཀྱི་ངོ་བོ་ཉིད་མངོན་དུ་བྱེད་པས་དགའ་བའི་རྒྱུ་ཡིན་ནོ། ། དེའི་དཔེ་ནི་རིན་པོ་ཆེའི་སྒྲོམ་ཕྱེ་བ་སྟེ། འདི་ཐམས་ཅད་ཀྱང་སྔ་མ་བཞིན་ནོ་ཞེས་སོ། ། འདི་ཐམས་ཅད་ཀྱང་ཡང་དག་པ་མ་ཡིན་ཏེ། དང་པོ་གང་ལ་བསླབ་བར་བྱ་བ་བྱང་ཆུབ་ལ་སོགས་པ་བདུན་དང༌། ཅི་ལྟར་སློབ་པར་བྱེད་པ་མོས་པ་མང་བ་ལ་སོགས་པ་དྲུག་དང༌། གང་དག་སློབ་པ་བྱང་ཆུབ་སེམས་པ་བཅུ་དང༌། དེའི་སྔོན་རོལ་ཀྱི་རིགས་དང་སེམས་བསྐྱེད་པས་བསྟན་བཅོས་འདིའི་དོན་ཡོངས་སུ་མ་རྫོགས་པའི་ཕྱིར་ཏེ། ཕ་རོལ་ཏུ་ཕྱིན་པས་སྤྱོད་པ་དང༌། བྱང་ཆུབ་ཀྱི་ཕྱོགས་ཀྱི་སྤྱོད་པ་དང༌། སྤྱོད་པ་པོ་ལ་ཡོད་པའི་ཡོན་ཏན་དང༌། སྤྱོད་པའི་འབྲས་བུ་རྣམ་པ་གཉིས་པོ་རྣམས་དོན་དེ་རྣམས་སུ་མ་འདུས་པའི་ཕྱིར་རོ། ། གཞི་དང་རྟགས་དང་ཕྱོགས་རྣམས་དང༌། ། ལྷག་པའི་བསམ་དང་གནས་པ་དང༌།། སྐྱེད་དང་ཡོངས་སུ་འཛིན་པ་དང༌། ། སྤྱོད་དང་རབ་གནས་ཐ་མ་ཡིན། ། ཞེས་དོན་རྣམ་པ་བཅུས་བྱང་ཆུབ་སེམས་པའི་ལུས་རྣམ་པར་གཞག་པའི་དོན་དེ་རྣམས། གང་ལ་བསླབ་པར་བྱ་བ་ལ་སོགས་པས་ནི་གཞི་རྩ་ཡོངས་སུ་མ་རྫོགས་པའི་ཕྱིར་རོ། ། དེས་ན་དེ་བསྟན་བཅོས་འདི་མཐའ་དག་གི་ལུས་སུ་བྱེད་པ་ནི་མ་ཁྱབ་པས་མི་རུང་ངོ། ། ཆོས་ལྔ་ལ་སོགས་པ་དཔེ་ལྔས་བསྟན་པའི་དོན་དུ་བྱེད་པ་ཡང་མི་རུང་སྟེ། དཔེ་དོན་མི་འདྲ་བ་དང༌། བསྟན་བཅོས་ཀྱི་དོན་མ་ཡིན་པ་དང༌། གཞུང་དང་འགལ་བའོ། ། དང་པོ་ནི་མིང་དང་ཀུན་བཏགས་པ་ལ་སོགས་པས་ནི་འབད་པས་བསྒྲུབས་ཀྱང་དགའ་བའི་རྒྱུར་མི་འཐད་དེ། རྒྱུའི་དོན་ཉིད་དུ་གྲུབ་པ་མེད་པའི་ཕྱིར་རོ། ། དེས་ན་གསེར་ལས་བརྡུངས་པ་དང་མི་འདྲའོ། ། གཞན་ཡང་མིང་དང་ཀུན་བཏགས་པ་ནི་འབད་པས་བསྒྲུབས་ན་དགའ་བའི་རྒྱུ་མ་ཡིན་ལ། རྣམ་པར་རྟོག་པ་དང་གཞན་གྱི་དབང་ནི་འབད་པ་མེད་པར་རྟོགས་པས་དགའ་བའི་རྒྱུ་ཡིན་པར་ཡང་མི་འཐད་དེ།

རྒྱུ་མཚན་ནི་ལོག་པར་རྟོག་པའི་གཞི་ཡིན་པས་བསྒྲུབས་པར་བྱ་བ་ཡིན་ལ། མིང་ལ་སོགས་པ་ནི་དེ་རྟོགས་ན་བདེ་བླག་ཏུ་རྟོགས་པས་བྱེ་བྲག་ཏུ་ཤེས་པར་བྱ་བ་ཙམ་ཡིན་ནོ་ཞེས་བརྗོད་ན་ལན་ཅི་ཡོད། དེས་ན་དཔེ་དོན་མི་འདྲའོ། ། གཞན་ཡང་དོན་ལྔ་པོ་ནི་བསྟན་བཅོས་འདིའི་བརྗོད་བྱ་ཡིན་པར། འབྱོར་པའི་དོན་ཚུལ་བླ་མེད་གྱུར་པ་རྣམ་ལྔའི་བདག་ཉིད་སྟོན་པར་བྱེད། ། ཅེས་བརྗོད་མ་ཐག་ཡིན་ན། ཆོས་ལྔ་དང༌། གང་ཟག་གསུམ་དང༌། མཚན་ཉིད་གསུམ་ནི་བརྗོད་བྱའི་ཅི་ལྟར་ཡིན། གཞན་ཡང་ཐེག་པ་ཆེན་པོ་བསྡུས་པའི་སྐབས་ནས། རིགས་དང་ཆོས་ལ་མོས་པ་དང༌། ། ཞེས་བྱ་བ་ལ་སོགས་པ་གསུངས་པ་དང་ཡང་འགལ་ཏེ། དེས་ནི་སྐྱབས་སུ་འགྲོ་བ་ནས་དང་བྱང་ཆུབ་ཀྱི་བར་ཉིད་ཐེག་པ་ཆེན་པོའི་དོན་དུ་བཞག་པའི་ཕྱིར་ལ། ཐེག་པ་ཆེན་པོའི་དོན་ཀྱང་དཔེ་ལྔས་བསྟན་པར་བྱ་བ་ཉིད་ཡིན་པའི་ཕྱིར་རོ། ། དེ་ལྟར་སྐབས་བསྒྲུབས་ནས་ད་ནི་བརྗོད་པར་བྱ་བའི་དོན་ཐེག་པ་ཆེན་པོ་དེ་ལ་སྤྲོ་བ་བསྐྱེད་དོ། ། དེའི་རྣམ་པ་གཉིས་ཏེ། ཆེ་བ་ཉིད་བརྗོད་པ་དང༌། བཀའ་ཉིད་དུ་སྒྲུབ་པའོ། ། དེ་ལ་དང་པོ་ཆེ་བ་བརྗོད་པ་ནི་རྣམ་པ་གསུམ་སྟེ། སྒྲིབ་པ་སེལ་བའི་རྒྱུ་ཉིད་དང༌། ཡོན་ཏན་ལ་དབང་དུ་བསྒྱུར་བའི་རྒྱུ་དང༌། འབྲས་བུ་དེ་གཉིས་ཐོབ་པའི་ཐབས་ལོངས་སྤྱོད་པའི་རྒྱུ་ཉིད་ཡིན་པ་སྟེ། ཚིགས་སུ་བཅད་པ་གསུམ་གྱིས་རིམ་པ་བཞིན་དཔེ་གསུམ་གྱིས་བསྟན་ཏོ། ། བཀའ་ཉིད་དུ་སྒྲུབ་པ་ལ་ཡང་རྣམ་པ་གཉིས་ཏེ། མི་དོར་བའི་རྒྱུ་སྒྲུབ་པ་དང༌། དོར་བའི་རྒྱུ་དགག་པའོ། ། དང་པོ་ནི་སངས་རྒྱས་ཀྱི་གསུང་ཙམ་དུ་སྒྲུབ་པའི་གཏན་ཚིགས་བདུན་དགོད་པ་དང༌། དེ་ལ་ཁྲུལ་བ་སྤང་བ་དང༌། མ་བསྒྲུབས་པ་སྤང་དང༌། ཁྱད་པར་དུ་འཕགས་པ་ཉིད་དུ་སྒྲུབ་པའི་གཏན་ཚིགས་སོ། ། གཏན་ཚིགས་བདུན་ནི་སྔར་ལུང་མ་བསྟན་ཞེས་བྱ་བ་ལ་སོགས་པའོ། ། ཐེག་པ་ཆེ་པོ་འབུམ་པ་ལ་སོགས་པ་ནི་འགའ་ཞིག་གིས་བསྟན་པ་ལ་གནོད་པའི་རྒྱུར་བྱས་པ་མ་ཡིན་ཏེ།

བསྟན་པའི་གནོད་བྱེད་དུ། ཐམས་ཅད་ཁྱེན་པས་ལུང་མ་བསྟན་པའི་ཕྱིར་རོ། ། ཞེས་བྱ་བ་ནི་འབྲས་བུ་མེད་པའོ། ། ཡང་ཐེག་པ་ཆེན་པོ་ནི། ཕྱིས་འགའ་ཞིག་གིས་བྱས་པ་མ་ཡིན་ཏེ། ད་ལྟར་མངོན་སུམ་དང་རྗེས་སུ་དཔག་པ་དང་ལུང་དང་གྲགས་པས་མ་དམིགས་པའི་ཕྱིར་ཞེས་བྱ་བ་ནི་ཁྱབ་བྱེད་མེད་པའོ། ། ཡང་ཐེགས་པ་ཆེན་པོ་ནི། ཐམས་ཅད་མཁྱེན་པ་མ་ཡིན་པ་འགའ་ཞིག་གིས་རང་གིས་རྟོགས་ནས་བཤད་པ་མ་ཡིན་ཏེ། ཐམས་ཅད་མཁྱེན་པ་མ་ཡིན་པའི་ཡུལ་མ་ཡིན་པའི་དོན་རྗོད་པའི་ཕྱིར་རོ། ། ཞེས་བྱ་བ་ནི་ཁྱབ་བྱེད་འགལ་བའོ། ། གལ་ཏེ་ཐམས་ཅད་མཁྱེན་པར་གྲགས་པ་ལས་གཞན་ཀྱིས་ཀྱང་འདི་ཡུལ་དུ་བྱ་བར་ནུས་པས་ཡུལ་མ་ཡིན་པ་མ་གྲུབ་བོ་ཞེ་ན། མ་གྲུབ་པ་མ་ཡིན་ཏེ་ཟབ་པ་དང་རྒྱ་ཆེན་པོའི་དོན་འདི་ལྟ་བུ་ཡུལ་དུ་བྱེད་པ་དེ་ཉིད་ཐམས་ཅད་མཁྱེན་པའི་མཚན་ཉིད་ཡིན་པས་ན། འདི་ཐམས་ཅད་མཁྱེན་པའི་ལུང་དུ་གྲུབ་བོ། ། དེ་ཉིད་ན་གྲུབ་པ་དང་ཞེས་བྱ་བས་བརྗོད་དོ། ། ཡོད་དང་མེད་དང་ཡོད་མེད་དང་ཞེས་བྱ་བ་ནི། སངས་རྒྱས་ཀྱི་གསུང་མཐའ་དག་ནི། ཐེག་པ་ཆེན་པོ་པས་མངོན་པར་འདོད་པའི་ཐེག་པ་ཆེན་པོའི་གསུང་རབ་དང་ལྡན་པ་ཡིན་ཏེ། ཐེག་པ་ཆེན་པོ་དང་ལྡན་པའི་ཞེས་བྱ་བ་ནི་རང་བཞིན་ནོ། ། འདིའི་མི་ཁྲུལ་བ་སྟོན་པ་ནི་ཡོད་ན་ཡོད་ཕྱིར་ཞེས་བྱ་བ་སྟེ། སྤྱིར་ཐེག་པ་ཆེན་པོ་ཡོད་ན་འདི་ཐེག་པ་ཆེན་པོར་གྲུབ་པ་ཡོད་པའི་ཕྱིར་རོ། ། འོན་ཏེ་གཏན་ཚིགས་ཉིད་མ་གྲུབ་བོ་སྙམ་ན། མེད་ན་མེད་པས་ཕྱིར་ཏེ། སྤྱིར་ཐེག་པ་ཆེན་པོ་མེད་ན་ཉན་ཐོས་ཀྱང་མེད་པར་ཐལ་བའོ། ། དེ་ལས་ལྡོག་སྟེ། ཉན་ཐོས་དང་དེའི་ཐེག་པ་ཡོད་པའི་ཕྱིར་ཐེག་པ་ཆེན་པོ་ཡོད་པར་གྲུབ་བོ། ། ཡང་ཐེག་པ་ཆེན་པོ་ནི། བཀའ་ཡིན་ཏེ། ཀུན་ནས་ཉོན་མོངས་པའི་གཉེན་པོ་སྟོན་པའི་ཕྱིར་ཞེས་བྱ་བ་ནི་རང་བཞིན་ནོ། ། ཡང་ཐེག་པ་ཆེན་པོ་ནི། བཀའ་ཡིན་ཏེ་མདོ་སྡེ་ལ་འཇུག་པ་ལ་སོགས་པའི་ཕྱིར་རོ་ཞེས་བྱ་བ་རང་བཞིན་ནོ། ། གལ་ཏེ་དེ་ནི་མ་གྲུབ་སྟེ་ཐམས་ཅད་མེད་པ་བརྗོད་པའི་ཕྱིར་རོ་སྙམ་ན།

སྒྲ་གཞན་ཕྱིར། ཞེས་བྱ་བས་མ་གྲུབ་པར་དོགས་པ་སྤང་བའོ། །འདི་ནི་གཏན་ཚིགས་དགོད་པའོ། ། དང་པོའི་འཁྲུལ་བ་སྤོང་བ་ནི། སངས་རྒྱས་རྣམས་ནི་མངོན་སུམ་སྤྱན་ཞེས་བྱ་བ་ལས་སོགས་པའོ། །འདི་ལ་ཆོས་ཀྱི་བར་ཆོད་ཡིན་བཞིན་དུ། དེ་ལྟར་ལུང་སྟོན་པས་མ་ཁྱབ་པ་ནི་གསུམ་སྟེ། ཡེ་ཤེས་འཇུག་པ་འབད་པ་དང་བཅས་པས་སམ། བསྟན་པ་ལ་ཆེད་ཆེར་མི་འཛིན་པས་སམ། ཡེ་ཤེས་ཀྱིས་ཐམས་ཅད་ལ་མ་ཁྱབ་པས་སོ། ། དེ་གསུམ་ཡང་ཚིག་རྐང་གསུམ་གྱིས་རིམ་བཞིན་བཀག་གོ ། དེས་ན་མ་ངེས་པ་མ་ཡིན་ནོ། །གཏན་ཚིགས་ལྔ་པ་ནི་མ་ངེས་ཏེ། སངས་རྒྱས་ཀྱི་གསུང་ཐེག་པ་ཆེན་པོ་དང་ལྡན་པ་ཡང་ཡིན་ལ༑ འབུམ་པ་ལ་སོགས་པའི་ཐེག་པ་ཆེན་པོ་དང་མི་ལྡན་མོད། འགལ་བ་ཅི་ཡོད་དེ། ཉན་ཐོས་ཀྱི་ཐེག་པ་ཉིད་ཀྱིས་ཐེག་པ་ཆེན་པོ་དང་ལྡན་པའི་ཕྱིར་རོ། ། ཞེས་དོགས་པ་ལ། མ་ཚང་བ་དང་ཞེས་བྱ་བ་ལ་སོགས་པ་བརྗོད་དོ། ། མ་ཚང་བ་ནི་རྒྱུར་གྲུབ་པ་དང་མི་འགལ་ཞིང་ནུས་པ་ཡོད་པར་ཁས་བླངས་ཀྱང༌། ནུས་པ་དང་ལྡན་པའི་ཕྱོགས་གཅིག་པོ་གཞན་གྱི་དོན་མ་ཚང་བའོ། ། འགལ་ནི་ནུས་པ་དང་ལྡན་པར་གྲུབ་པའི་རྒྱུ་དང་མི་མཐུན་པའོ། ། ཐབས་མ་ཡིན་པ་ནི་འབྲས་བུ་དང་མི་མཐུན་པས་ནུས་པ་མེད་པའོ། ། འོན་ཏེ་མ་ཚང་བ་ལ་སོགས་པ་གསུམ་དང་བྲལ་བའི་ཉན་ཐོས་ཀྱི་གཞུང་གཞན་ཐེག་པ་ཆེན་པོ་ཡིན་ནོ་སྙམ་ན། དེ་ལྟར་མ་བསྟན་ཕྱིར་ཏེ། མི་འགལ་བ་ལ་སོགས་པ་དེ་འདྲ་བ་བསྟན་པ་ནི་མི་དམིགས་པའི་ཕྱིར་རོ། ། འགལ་བ་ཉིད་སྒྲུབ་པ་ནི། བསམ་པ་དང་ནི་བརྟན་པ་དང་ཞེས་བྱ་བ་ལ་སོགས་པའོ། ། དེ་གཉིས་ཀྱིས་ནི་མ་ངེས་པ་སྤངས་སོ། ། མ་གྲུབ་པ་སྤོང་བ་ཡང་གཉིས་ལས། མདོ་སྡེ་ལ་འཇུག་པ་ལ་སོགས་པ་མ་གྲུབ་པ་སྤོང་བ་ནི། རང་གི་ཉིད་ལ་འཇུག་པ་དང་ཞེས་པ་ལ་སོགས་པའོ། ། རང་གི་མདོ་སྡེ་ཉིད་ལ་འཇུག་པའི་ཕྱིར་ཏེ། ཀུན་རྫོབ་ཏུ་ལྷག་པའི་ཏིང་ངེ་འཛིན་སྟོན་པའི་ཕྱིར་རོ། ། རང་གི་འདུལ་ལ་སྣང་ཕྱིར་ཏེ། ཀུན་རྫོབ་ཏུ་ཚུལ་ཁྲིམས་ཀྱི་དོན་སྟོན་པའི་ཕྱིར་རོ།

། ཆོས་ཉིད་དང་ཡང་མི་འགལ་ཏེ། དོན་དམ་པ་དང་ཀུན་རྫོབ་ཀྱི་བདེན་པ་སྟོན་པས་ཟབ་པ་དང་རྒྱ་ཆེ་བའི་ཕྱིར་རོ། །ཉོན་མོངས་པ་འདུལ་བའི་འདུལ་བ་ལ་སྣང་བ་འདིར་དངོས་སུ་དོན་མ་ཡིན་ཏེ། དེ་ལྟར་མངོན་པ་དང་མདོ་སྡེ་ཡང་འདུལ་བར་ཐལ་བའི་ཕྱིར་རོ། ། མདོ་ནས་འདུལ་བ་ནི་གཉིས་ཏེ་ལྟུང་བ་འདུལ་བ་དང་ཉོན་མོངས་པ་འདུལ་བའོ། ། ཞེས་གསུངས་པ་དེ་ནི་འདུལ་བ་ཕྱི་མ་སྡེ་སྣོད་གསུམ་ག་ལ་ཡང་དགོས་པའོ། ། འདིར་ནི་ཐ་དད་པར་དགོངས་ནས་གསུམ་གསུངས་པ་ཡིན་ནོ།། འགྲེལ་པར་ཉོན་མོངས་པ་འདུལ་བ་ལ་སྣང་བར་གསུངས་པ་ནི་ཕྱོགས་ཐམས་ཅད་སྟོན་པ་ཡིན་པས་མི་འགལ་ལོ། ། གཏན་ཚིགས་གསུམ་པ། ཐམས་ཅད་མཁྱེན་པ་མ་ཡིན་པའི་ཡུལ་མ་ཡིན་པའི་ཕྱིར་ཞེས་བྱ་བ་མ་གྲུབ་བ་སྤོང་བ་ནི། རྟོག་གེ་རྟེན་ཅིང་ཞེས་བྱ་བ་ལ་སོགས་པའོ། ། ཐམས་ཅད་མཁྱེན་པ་མ་ཡིན་པས་ཀྱང་རྟོག་གེས་ཆོས་འདི་རྟོགས་པར་ནུས་པ་ནི་མ་ཡིན་ཏེ། རྟོག་གེ་ནི་རྒྱུ་དང༌། རང་གིས་ངོ་བོ་དང༌། ཡུལ་དང༌། ནུས་པ་དང༌། རྟེན་དམན་པའི་དེ་ཁོ་ན་ལ་མི་འཇུག་པས་སོ། ། རྒྱུ་དམན་པ་ནི་རྟེན་ཅིང་ཞེས་བྱ་བས་ཏེ། གཞན་གྱི་ལུང་ཅུང་ཟད་ལ་བརྟེན་པའོ། །རང་གི་ངོ་བོ་དམན་པ་ནི་མ་ངེས་ལ་ཞེས་བྱ་བ་རྣམ་པར་བསྡུར་བའོ། ། ཡུལ་དམན་པ་ནི་མ་ཁྱབ་པ་ཇི་སྙེད་པ་མ་ཡིན་པ་དང༌། ཀུན་རྫོབ་སྟེ་ཇི་ལྟ་བ་བཞིན་མ་ཡིན་པའི་ཡུལ་ཅན་ཡིན་པས་སོ། ། ནུས་པ་དམན་པ་ནི་སྐྱོ་བ་ཅན་ཞེས་བྱ་བ་སྟེ། སུན་དབྱུང་བར་ནུས་པས་སོ། ། རྟེན་དམན་པ་ནི་དེ་ཁོ་ན་མ་མཐོང་བའི་བྱེད་པའི་རྒྱུད་ལ་བརྟེན་པས་སོ། ཁྱད་པར་དུ་འཕགས་པ་ཉིད་དུ་སྒྲུབ་པའི་གཏན་ཚིགས་ནི་རྒྱ་ཆེའི་ཕྱིར་དང་ཞེས་བྱ་བ་སྟེ། གོ་བར་སླ་འོ། ། དེ་ལྟར་མི་དོར་བའི་རྒྱུ་བསྒྲུབས་ནས། དོར་བའི་རྒྱུ་འགོག་གོ ། དེའང་རྣམ་པ་བཞིས་ཏེ། དོར་བའི་རྒྱུ་གང་ཟག་ལ་ཡོད་པ་དང༌། ཆོས་ལ་མེད་པ་དང༌། ཡང་དག་པའི་ཤེས་པས་དོར་བར་མི་འཐད་པ་དང༌། ཡང་དག་པ་མ་ཡིན་པའི་ཤེས་པས་དོར་བར་མི་འཐད་པའོ།

། དང་པོ་ནི་རྣམ་པ་གཉིས་ཀྱིས་སྟོན་ཏེ། རྒྱུའི་ངོ་བོ་དང༌། རྒྱུ་དེ་ལས་བྱུང་བའི་ཆོས་སྤོང་བའི་ཉེས་དམིགས་སོ། ། དང་པོ་ནི་གསུམ་སྟེ། ཐེག་པ་ཆེན་པོའི་རྒྱུ་མ་ཚང་བ་དང༌། ཐེག་པ་ཆེན་པོ་དང་འགལ་བའི་རྐྱེན་གྱིས་ཟིན་པ་དང༌། ཐེག་པ་ཆེན་པོ་དང་མཐུན་པའི་རྐྱེན་མ་ཚང་བའོ། །རྒྱུ་མ་ཚང་བ་ནི་རིགས་མེད་ཅེས་བྱ་བའོ། ། འགལ་བའི་རྐྱེན་གྱིས་ཟིན་པ་ནི་གྲོགས་ངན་ཞེས་བྱ་བའོ། ། མཐུན་པའི་རྐྱེན་མ་ཚང་བ་ནི། ཚོགས་མ་བསགས་པ་དང༌། ཤེས་རབ་དང་བྲལ་བ་སྟེ། དགེ་སྔོན་མ་བསགས་བློ་མ་སྦྱངས་ཞེས་བྱ་བས་བསྟན་ཏོ། ། ཉེས་དམིགས་ཀྱང་གཉིས་ཏེ། ངན་སོང་དང་འཁོར་བའོ། ། དང་པོ་ནི། རང་བཞིན་དང༌། གཏན་ཚིགས་དང༌། དུས་གསུམ་གྱིས་བསྟན་ཏེ། གདུང་བྱེད་འགྱུར་ཞེས་བྱ་བ་དང༌། བསོད་ནམས་མ་ཡིན་ཕུང་ཆེན་བསགས་ཞེས་བྱ་བ་དང༌། ཡུན་རིང་དུ་ཞེས་བྱ་བ་རིམ་བཞིན་ནོ། ། འཁོར་བ་ནི། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྟུང་ཞེས་བྱ་བ་སྟེ། བྱང་ཆུབ་ཆེན་པོའི་ཚོགས་དང་བྲལ་བའི་དེའི་འབྲས་བུ་མྱ་ངན་ལས་འདས་པ་དང་བྲལ་བའོ། ། དོར་བའི་རྒྱུ་གང་ཟག་ལ་ཡོད་པ་བརྗོད་ནས། ཆོས་ལ་མེད་པར་སྟོན་པ་ནི། དེ་ལས་གཞན་དང༌། གཞན་མེད་ཅེས་བྱ་བ་སོགས་པའོ། ། ཆོས་ལ་ཡོད་པའི་དོར་བའི་རྒྱུ་ནི་སངས་རྒྱས་ཀྱི་བཀའ་མ་ཡིན་པ་ཉིད་ཡིན་ན་དེ་ནི་མེད་དེ། བཀའ་ཉིད་ལ་སྒྲུབ་བྱེད་ཡོད་པ་དང༌། གནོད་བྱེད་མེད་པས་སོ། ། དང་པོ་ནི། སངས་རྒྱས་ཀྱི་བཀའ་མཐའ་དག་ནི་མངོན་པར་འདོད་པའི་ཐེག་པ་ཆེན་པོ་དང་ལྡན་པ་ཡིན་ཏེ། ཐེག་པ་ཆེན་པོ་དང་ལྡན་པའི་ཕྱིར་རོ་ཞེས་བྱ་བའོ། ། འདིའི་ལྡོག་པ་ཉིད་སྟོན་པས། གལ་ཏེ་ཐེག་པ་ཆེན་པོ་དང་ལྡན་ཡང༌། མངོན་པར་འདོད་པའི་ཐེག་པ་ཆེན་པོ་དང་ལྡན་པར་མི་འགྱུར་ཏེ། ཐེག་ཆེན་གཞན་དང་ལྡན་པའི་ཕྱིར་རོ་ཞེས་དོགས་པ་སྤོང་བ་ནི་དེ་ལས་གཞན་མེད་ཅེས་བྱ་བའོ། ། དེ་ཉིད་མ་གྲུབ་སྟེ་ཉན་ཐོས་ཀྱི་ཐེག་པ་ཉིད་ཐེག་ཆེན་ཡིན་ནོ་སྙམ་ན། གཞན་མེད་ཅེས་གསུངས་སོ།

། གཞན་ཡང་ཐེག་པ་ཆེན་པོ་ནི་བྱེད་པ་གཞན་གྱིས་བྱས་པ་མ་ཡིན་ཏེ། ཟབ་མོ་ཉིད་བརྗོད་པའི་ཕྱིར་རོ། ། ཐེག་པ་ཆེན་པོ་ནི་བྱིས་པ་མ་ཡིན་ཏེ། དེ་ལྟར་མ་དམིགས་པའི་ཕྱིར་རོ། ། ཞེས་བྱ་བ་ཡང་སྔ་མ་བཞིན་ཏེ། འདི་ནི་སྒྲུབ་བྱེད་དགོད་པའོ། ། གནོད་པ་སྤོང་བ་ནི། གལ་ཏེ་ཐེག་པ་ཆེན་པོ་ནི་བཀའ་མ་ཡིན་ཏེ། ཀུན་ནས་ཉོང་མོངས་པ་དང་རྣམ་པར་བྱང་བ་ཐམས་ཅད་ལ་སྐུར་བའི་ཕྱིར་རོ་ཞེ་ན། མ་ཡིན་ཏེ། ཐམས་ཅད་མེད་པར་བརྗོད་པ་ནི་སྒྲ་ཇི་བཞིན་མ་ཡིན་པས་དོན་གཞན་ལ་དགོངས་པའི་ཕྱིར་རོ། ། དེ་ག་ལས་ཞེ་ན། སྣ་ཚོགས་སྟོན་ཅིང་ཞེས་གསུངས་པ་སྟེ། འདིས་ནི་དངོས་ཀྱི་དོན་སྒྲ་ཇི་བཞིན་པ་ཉིད་ཐུགས་ལ་གནས་པའི་དོན་ཡིན་པ་ལ་གནོད་པ་བརྗོད་དོ། །མང་པོའི་སྒོ་ནས་རྟག་ཏུ་སྟོན་དང་ལྡན་ཞེས་བྱ་བས་ནི་དགོངས་པ་བརྗོད་དོ། ། སྒྲ་ཇི་བཞིན་པ་ལ་གནོད་པ་དང༌། དགོངས་པའི་འབྲས་བུ་ཡོད་པ་དེས་ན་ཇི་སྐད་བཤད་བཞིན་དོན་མིན་ནོ།

 ། འོ་ན་དོན་དེ་བདག་ཅག་ལ་སོགས་པས་ཇི་ལྟར་མ་རྟོགས། རྟོགས་པ་ལས་མེད་པར་ངེས་སོ་ཞེ་ན། བཅོམ་ལྡན་དགོངས་པ་ཤིན་ཏུ་ཟབ་ཅེས་གསུངས་ཏེ། དེ་བས་ན་མ་རྟོགས་ཀྱང་མི་སྤང་ངོ༌། ། གཞན་ཡང་ཡང་དག་པའི་ཤེས་པའམ། འོན་དེ་ཡང་དག་པ་མ་ཡིན་པའི་ཤེས་པ་ཞིག་གིས་དོན་འདི་དེ་ཁོ་ན་ཉིད་མ་ཡིན་པར་ཤེས་ནས་འདོར་གྲང་ན། དང་པོ་ནི་མི་འཐད་དོ། ། འདི་ལྟར་རེ་ཞིག་དེ་ཁོ་ན་རིག་པའི་མངོན་སུམ་གྱིས་ནི། དོན་འདི་དེ་ཁོ་ན་མ་ཡིན་པར་མི་རྟོགས་ཏེ། མངོན་སུམ་དེ་ཁྱོད་ལ་མཻད་པའི་ཕྱིར་རོ་ཞེས་བརྗོད་པ་ནི། འདི་ན་དང་པོར་ཐོས་ལ་བརྟེན་ནས་ཞེས་བྱ་བའོ། ། རྗེས་སུ་དཔག་པས་ཀྱང་དོན་འདི་དེ་ཁོ་ན་མ་ཡིན་པར་མི་རྟོགས་སོ་ཞེས་སྟོན་པ་ནི། བདག་གིས་ཞེས་བྱ་བ་ལ་སོགས་པའོ། ། འདི་ལ་ཟབ་མོའི་དོན་གྱི་ངོ་བོ་ཉིད་དགག་པར་མི་ནུས་པ་དང༌། ཟབ་མོའི་དོན་གྱི་ནུས་པ་དགག་པར་མི་ནུས་པའོ། ། དང་པོ་ནི། ཟབ་མོའི་དོན་ནི། དེ་ཁོ་ན་མ་ཡིན་ཏེ། བདག་གིས་དེ་ལྟར་རྟོགས་པའི་ཕྱིར་རོ་ཞེས་བརྗོད་ན་ནི་མ་ངེས་པའོ། ། འོན་ཏེ་དེ་ལྟར་སངས་རྒྱས་ཀྱིས་མ་མཁྱེན་པའི་ཕྱིར་རོ་ཞེས་བརྗོད་ན་ནི་མ་གྲུབ་པའོ། ། འོན་ཏེ་དེ་ལྟར་རྟོག་གེ་པའི་རྟོག་གེས་མ་རྟོགས་པའི་ཕྱིར་ཞེས་ཟེར་ན་ཡང་མ་ངེས་པའོ། ། ཟབ་མོའི་དོན་གྱི་ནུས་པ་འགོག་པ་ཡང་མ་གྲུབ་སྟེ། འདི་ལྟར་ཟབ་མོའི་དོན་རྣམ་པར་དག་པའི་དམིགས་པ་མ་ཡིན་ཏེ། སྟོག་གེ་པས་ཡུལ་དུ་བྱས་པ་དང་ཁྱད་པར་མེད་པའི་ཕྱིར་ཞེས་བྱ་བ་ལྟ་བུའོ། ། དེ་ནི་འདིར་མ་གྲུབ་སྟེ་རྟོག་གེ་པས་ཡུལ་དུ་བྱས་པ་ནི་དེ་ཁོ་ན་མ་ཡིན་ལ་ཟབ་མོ་ཉིད་དུ་བརྗོད་པ་དེ་ནི་དེ་ཁོ་ན་ཡིན་པས་ཁྱད་པར་ཆེའོ། ། ཡང་དག་པའི་ཤེས་པ་དང་མི་ལྡན་པས་སྤངས་པ་ཉིད་ཀྱིས་མཆོག་ཏུ་གྱུར་པར་གྲུབ་བོ་ཞེས་སྟོན་པ་ནི། དམན་པར་མོས་ཤིང་ཞེས་བྱ་བ་ལ་སོགས་པའོ། ། དམན་པ་རྣམས་ཀྱི་མོས་པའི་ཡུལ་མ་ཡིན་པ་ཉིད་ཀྱིས་དམན་པ་མ་ཡིན་པར་གྲུབ་པའི་ཕྱིར་རོ། ། ཡང་དག་པའི་ཤེས་པ་མ་ཡིན་པས་དེ་ཁོ་ན་ཉིད་ཡིན་པར་རྟོགས་ནས་འདོར་ན་ཡང༌།

ཅི་མ་རྟོགས་པའི་ཉེས་པའམ། ལོག་པར་རྟོག་པའི་ཤེས་པའམ། ཐེ་ཚོམ་གྱི་ཤེས་པས་འདོར་གྲང་ན། དང་པོ་མི་འཐད་དོ་ཞེས་སྟོན་པ་ནི། ཐོས་རྗེས་འབྲངས་ཏེ་ཞེས་བྱ་བ་ལ་སོགས་པའོ། ། གཉིས་པ་མི་འཐད་དོ་ཞེས་སྟོན་པ་ནི། དོན་སྒྲ་ཇི་བཞིན་ཡོངས་རྟོག་ན་ཞེས་བྱ་བ་ལ་སོགས་པའོ། ། འདི་ལ་ཉེས་དམིགས་རྣམ་པ་བཞི་སྟེ། བདག་བསྙེམས་པ་དང༌། བློ་ལས་ཉམས་པ་དང༌། ལེགས་པར་གསུངས་པར་སྤངས་པས་བརླག་པ་དང༌། ཆོས་ལ་ཁོང་ཁྲོ་བའི་སྒྲིབ་པས་བསྒྲིབས་པའོ། ། གསུམ་པ་མི་འཐད་དོ་ཞེས་སྟོན་པ་ནི། ཡིད་ཀྱི་ཉེས་པ་རང་བཞིན་གདུག་པ་སྟེ་ཞེས་བྱ་བ་ལ་སོགས་པའོ། ། ཐེག་པ་ཆེན་པོ་སྒྲུབ་པའི་སྐབས་སོ།། ། ། ལེའུ་གསུམ་པ། སྐྱབས་འགྲོ་བཤད་པ། ཐེག་པ་ཆེན་པོའི་སྐྱབས་སུ་འགྲོ་བ་ཁྱད་པར་དུ་བྱེད་པའི་ཆོས་མདོར་བསྟན་པ་ནི་མདུན་དུ་འགྲོ་དང་ཞེས་བྱ་བ་ལ་སོགས་པའོ། ། དེ་ལ་མདུན་དུ་འགྲོ་བ་ནི་དམིགས་པའི་ཁྱད་པར་སྟེ། གང་ཟག་དང༌། ཐེག་པ་དང༌། ཤེས་བྱ་དང༌། འབྲས་བུ། ཐམས་ཅད་ཁྱབ་པ་ལ་དམིགས་པའི་ཕྱིར་རོ། ། བདག་དང་གཞན་ཐམས་ཅད། ཐེག་པའི་མཚན་ཉིད་ལམ་ཐམས་ཅད་ལ་བརྟེན་ཏེ། ཤེས་བྱ་མཐའ་དག་གི་དེ་ཁོ་ན་རྟོགས་པར་བྱས་ལ། འཁོར་བ་དང་མྱ་ངན་ལས་འདས་པ་གཉིས་ཀའི་རང་བཞིན་གྱི་འབྲས་བུ་ཐོབ་པར་འདོད་པས་ནི་མདུན་ཏུ་འགྲོ་བ་རྣམ་པ་བཞི་ལ་དམིགས་པ་ཡིན་ནོ། ཁས་ལེན་པ་ནི་རང་བཞིན་གྱི་ཁྱད་པར་ཏེ། བསམ་པ་དང་སྦྱོར་བ་རྫོགས་པའི་བྱང་ཆུབ་ཁས་ལེན་པ་ནི་སྐྱབས་འགྲོ་འདིའི་རང་བཞིན་ཡིན་པའི་ཕྱིར་རོ། ། རྟོགས་པ་ནི་འབྲས་བུའི་ཁྱད་པར་ཏེ། ཐོབ་པ་ལ་འདོད་དོ། ། བསོད་ནམས་ཀྱི་ཕུང་པོ་ཆེན་པོ་དང༌། སྲིད་པ་གསུམ་གྱི་བླ་མ་དང༌། སྲིད་པའི་བདེ་བ་དང༌། སྡུག་སྔལ་ཞི་བར་བྱེད་པ་དང༌། བློ་མཆོག་གི་བདེ་བ་དང༌། ཆོས་ཀྱི་སྐུ་དང༌། རྣམ་པར་གྲོལ་བའི་སྐུ་དང༌། མི་གནས་པའི་མྱ་ངན་ལས་འདས་པ་བརྒྱད། གནས་སྐབས་དེ་དང་དེ་དག་ཏུ་ཐོབ་པ་ནི། གནས་སྐབས་པ་དང༌། མཐར་ཐུག་པའི་འབྲས་བུའོ།

། ཉན་ཐོས་ལ་སོགས་པའི་དགེ་བ་ཟིལ་གྱིས་གནོན་པར་བྱེད་པའི་དགེ་བ་བཞི་ནི་མཚུངས་པར་ལྡན་པའི་ཁྱད་པར་རོ། ཁྱད་པར་དང་ལྡན་པའི་དོན་ལ་སྤྲོ་བ་སྐྱེད་པ་ནི་གང་ཕྱིར་དང་པོ་ཞེས་བྱ་བ་ལ་སོགས་པའོ། ། ངེས་པ་ནི་སྨོན་ལམ་མོ། ། དེ་ལྟར་ན་ངེས་པར་བྱ་བ་དགའ་བ་དང༌། བསྒྲུབ་པར་བྱ་བ་དགའ་བ་གཉིས་ཀྱིས་ནི། གཞན་གྱིས་བྱ་དཀའ་བ་ལ་འཇུག་པར་ནུས་པས་གྲགས་པའི་རྒྱུའོ། ། དོན་ཆེ་བ་ནི་འབྲས་བུའི་ཁྱད་པར་རོ། ། དེ་ལྟར་ན་བསམ་པ་དང་སྦྱོར་བ་དང་འབྲས་བུའི་ཁྱད་པར་རྣམ་པ་གསུམ་གྱིས་བསྟན་ཏོ། ། ཁྱད་པར་དུ་བྱེད་པའི་ཆོས་ཉིད་རྒྱས་པར་འཆད་པ་ཡང་རྣམ་པ་བཞི་ལས། ཀུན་ཏུ་འགྲོ་བའི་ཁྱད་པར་ནི། གང་ཞིག་སེམས་ཅན་ཐམས་ཅད་ཞེས་བྱ་བ་ལ་སོགས་པའོ། ། གང་ཟག་དང༌། ལམ་དང༌། ཤེས་བྱ་དང༌། འབྲས་བུ་རྣམ་པ་འདི་བཞི་ནི། སྙིང་རྗེ་དང༌། ཡེ་ཤེས་དང༌། ཤེས་རབ་དང༌། ཐབས་མཁས་པའི་དམིགས་པ་ཡིན་ཏེ། རིམ་པ་བཞིན་ནོ། ། དེ་ལྟར་ན་ཁས་ལེན་པའི་རང་བཞིན་གྱི་སྐྱབས་སུ་འགྲོ་བ་འདི་ནི། སྙིང་རྗེས་སེམས་ཅན་ཐམས་ཅད་བསྒྲལ་བ་དང༌། ཡེ་ཤེས་ཀྱི་ལམ་ཐམས་ཅད་ལ་མཁས་པར་བྱ་བ་དང༌། ཤེས་རབ་ཀྱིས་བདག་མེད་པ་ཐམས་ཅད་མངོན་དུ་བྱ་བ་དང༌། ཐབས་མཁས་པས་མཐའ་གཉིས་སུ་མི་གནས་པའི་འབྲས་བུ་མངོན་དུ་བྱེད་པར་དམ་འཆའ་བ་ཡིན་ནོ། ། གཉིས་པ་ཁས་ལེན་པའི་ཁྱད་པར་སྟོན་པ་ནི། གང་ཞིག་ཅེས་བྱ་བ་ལ་སོགས་པའོ། ། འདི་ནི་སྐྱབས་སུ་འགྲོ་བའི་རང་བཞིན་གྱི་ཁྱད་པར་ཏེ། དོན་དུ་གཉེར་བའི་བསམ་པ་དང༌། དགའ་བ་སྤྱོད་པའི་སྦྱོར་བ་ནི་ཁས་ལེན་པར་བྱེད་པའོ། ། སངས་རྒྱས་རྣམས་དང་མཉམ་པ་ཉིད་ནི་ཁས་བླང་བར་བྱའོ། ཁས་ལེན་པར་བྱེད་པའི་ཆོས་འདི་གཉིས་ཀྱིས། སངས་རྒྱས་ཉིད་ཁས་ལེན་པ་ནི་སྐྱབས་སུ་འགྲོ་བའི་རང་བཞིན་ནོ། ། དེ་ནི་གཙོ་བོ་ཉེ་བར་བསྡུས་པ་སྟེ། འབྲས་བུ་ལ་སྐྱབས་སུ་འཛིན་པའོ། ། རྒྱུ་ལ་སྐྱབས་སུ་འཛིན་པ་ལ་ཡང་སྐྱབས་སུ་འགྲོ་བའོ། ། རང་བཞིན་ཡིན་ཏེ། སངས་རྒྱས་སྔ་མ་རྣམས་དང༌།

དེའི་ཆོས་དང༌། དེའི་བསྟན་པ་ལ་ལེགས་པར་གནས་པའི་དགེ་འདུན་རྣམས་ལ་སྟོན་པ་དང༌། ལམ་དང༌། ལམ་དུ་འགྲོ་བའི་གྲོགས་སུ་ཉེ་བར་འཛིན་ཅིང༌། ཁས་ལེན་པ་དམ་བཅོལ་བའོ། ། རྒྱུ་ལ་སྐྱབས་སུ་འཛིན་པ་དང་འབྲས་བུ་ལ་སྐྱབས་འཛིན་པ་འདི་གཉིས་ནི་དུས་གཅིག་ཉིད་ཀྱི་ཚེ་གདོན་མི་ཟ་བར་གསུངས་པ་ཡིན་ཏེ། དེ་ལྟ་མ་ཡིན་ན་སྐྱབས་སུ་འགྲོ་བ་ལེགས་པར་རྫོགས་པ་མ་ཡིན་ཏེ། འབྲས་བུ་གཞན་ལམ་འདིས་ཐོབ་པར་དམ་བཅའ་བའམ། འབྲས་བུ་འདི་ཉིད་ལམ་གཞན་གྱིས་ཐོབ་པར་དམ་འཆའ་གཉིས་ཀ་ཡང་དག་པར་སྐྱབས་སུ་སོང་བ་མ་ཡིན་པའི་ཕྱིར་རོ། ། དེ་ལྟར་ཁས་ལེན་པའི་ཁྱད་པར་གྱི་རང་བཞིན་བསྟན་ནས། ཁས་ལེན་པ་དང་ལྡན་པའི་གང་ཟག་གི་ཆེ་བ་ཉིད་འཆད་དོ། ། འདི་ལ་རྒྱལ་པོའི་སྲས་ཀྱི་དཔེས་བསྔགས་པ་དང༌། བློན་པོའི་དཔེས་བསྔགས་པ་ལས་དང་པོ་ནི་རྣམ་པ་བརྒྱད་དེ། རིགས་སུ་སྐྱེ་བའི་ཁྱད་པར་དང༌། ལུས་ཡོངས་སུ་རྫོགས་པའི་ཁྱད་པར་དང༌། དབང་སྐུར་བའི་ཁྱད་པར་གྱིས་སོ། ། དེས་ས་དང་པོ་དང༌། བརྒྱད་པ་དང༌། བཅུ་པ་ལ་རིམ་པ་བཞིན་བལྟའོ། ། དཔེར་ན་རྒྱལ་པོའི་སྲས་ཐོག་མ་ཁོ་ནར་རིགས་སུ་སྐྱེའོ། ། དེ་ནས་ནར་སོན་ཅིང་ལུས་ཡོངས་རྫོགས་སོ། ། དེ་ནས་དབང་བསྐུར་བའི་གནས་སྐབས་གསུམ་གོང་ནས་གོང་དུ་འགྱུར་བ་བཞིན་ནོ།། དེ་ལ་རིགས་སུ་སྐྱེ་བའི་ཁྱད་པར་སྟོན་པ་ནི། སངས་རྒྱས་སྲས་ཀྱི་ཞེས་བྱ་བའོ། ། འདིར་མཐོང་བའི་ལམ་གྱི་རང་བཞིན་དང་ལྡན་པས་བྱང་ཆུབ་སེམས་དཔའ་རིགས་སུ་སྐྱེས་པ་ཡིན་ཏེ། དེ་བས་ན་མཐོང་བའི་ལམ་དེའི་ཉེ་བར་ལེན་པའི་རྒྱུ། སྨོན་ལམ་གྱི་རང་བཞིན་གྱི་སེམས་བསྐྱེད་པ། འདི་ལྟ་སྟེ་ཆོས་ཐམས་ཅད་ཀྱི་སྟོང་པ་ཉིད་མངོན་དུ་བྱེད་པར་སྨོན་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་སྐུ་ཐོབ་ནས་སེམས་ཅན་གྱི་དོན་བྱེད་པར་སྨོན་པ་རྣམ་པ་གཉིས་ཡོངས་སུ་འཛིན་པ་ནི། བྱང་ཆུབ་སེམས་དཔའི་ཕའོ།། མཐོང་བའི་ལམ་དེའི་དམིགས་པའི་རྐྱེན་ཆོས་ཐམས་ཅད་བདག་མེད་པ་ཉིད་ནི་བྱང་ཆུབ་སེམས་པའི་མ་སྟེ།

དེ་ལ་གཏད་པས་དེ་རབ་ཏུ་སྒྲུབ་པའི་ཕྱིར་རོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་འདིར་སྟོང་པ་ཉིད་ལ་འདོད་དོ། ། ལྷག་མ་ནི་སླའོ། ། ལུས་ཡོངས་སུ་རྫོགས་པའི་ཁྱད་པར་ནི། སྣ་ཚོགས་མཚན་རྣམས་ཀུན་གྱི་མ་ཞེས་བྱའོ། ། སངས་རྒྱས་བདེ་ཆེན་མཐའ་ཡས་ཞི་བ་ནི། ཉོན་མོངས་པ་ཐམས་ཅད་དང་བྲལ་བ་རྣམས་པར་གྲོལ་བའི་བདེ་བའོ། ། དབང་བསྐུར་བའི་ཁྱད་པར་ནི། སངས་རྒྱས་ལྡན་གྱིས་ཞེས་བྱ་བའོ། ། འདིར་ཡོན་ཏན་རྣམ་པ་བཞི་སྟེ། དབང་ཐོབ་པ་དང༌། དབང་བསྒྱུར་བར་ནུས་པ་དང༌། དབང་གྱི་ལས་ལ་མཁས་པ་དང༌། དབང་གི་ལས་ལ་བརྩོན་པ་སྟེ་རིམ་པ་བཞིན་སྦྱར་རོ། ། ས་བཅུ་པ་དབང་ཐོབ་པའི་གནས་སྐབས་འདི་ཉིད་ལ། རང་དང་གཞན་གྱི་དོན་ཕུན་སུམ་ཚོགས་པའི་སྒོ་ནས་བློན་པོ་ཆེན་པོའི་དཔེས་བསྔགས་པ་ནི་བློན་པོ་ཆེན་པོ་ལྟ་བུར་ཞེས་བྱ་བའོ། ། འདིར་རང་གི་དོན་ཕུན་སུམ་ཚོགས་པ་ནི་གཉིས་ཏེ། ཕ་རོལ་ཏུ་ཕྱིན་པ་སྒྲུབ་པ་དང༌། ཆོས་འཛིན་པའོ། ། ཆོས་འཛིན་པ་ལ་ཡང་གཉིས་སྟེ་ལུང་གི་ཆོས་དང་རྟོགས་པའི་ཆོས་འཛིན་པའོ། ། གཞན་གྱི་དོན་ཕུན་སུམ་ཚོགས་པ་ནི་སེམས་ཅན་གྱི་དོན་ལ་སྦྱོར་བའོ། ། དེ་ལྟར་ཕ་རོལ་ཏུ་ཕྱིན་པ་སྒྲུབ་པ་དང༌། ལུང་གྱི་ཆོས་འཛིན་པ་དང༌། རྟོགས་པའི་ཆོས་འཛིན་པ་དང༌། སེམས་ཅན་གྱི་དོན་བྱེད་པ་བཞི་པོ་འདི་ནི་ཚིག་རྐང་བཞིས་རིམ་བཞིན་བསྟན་ཏོ། ། རྟོགས་པའི་ཁྱད་པར་རྒྱས་པར་འཆད་པ་ནི་བསོད་རྣམས་ཕུང་ཆེན་ཞེས་བྱ་བ་ལ་སོགས་པའོ། ། འདིར་སྐྱབས་སུ་སོང་བ་ཉིད་ཀྱི་གནས་སྐབས་དང༌། སེམས་བསྐྱེད་པ་དང༌། སྤྱོད་པ་རྗེས་སུ་སྒྲུབ་པ་དང༌། དེ་ཁོ་ན་མཐོང་བ་དང༌། རློམ་པ་ཟད་པའི་གནས་སྐབས་སུ་ནི། བསོད་ནམས་ཕུང་ཆེན་ལ་སོགས་པ་ལྔའོ། ། མངོན་པར་བྱང་ཆུབ་པའི་དུས་སུ་ནི། ཆོས་ཀྱི་སྐུ་དང༌། རྣམ་པར་གྲོལ་བའི་སྐུ་དང༌། མི་གནས་པའི་མྱ་ངན་ལས་འདས་པ་གསུམ་སྟེ། འབྲས་བུ་རྣམ་པ་བརྒྱད་ཐོབ་པ་ནི་རྟོགས་པའི་དོན་ཏོ། ། ཆོས་ཀྱིས་སྐུ་ནི་རྣམ་པ་གསུམ་སྟེ། བསྟན་པའི་ཆོས་དང༌།

རང་བཞིན་གྱི་ཆོས་དང༌། ཡོན་ཏན་གྱི་ཆོས་སོ། ། དེ་ལ་ཆོས་མང་ཕུང་པོ་ནི་བསྟན་པའི་ཆོས་སོ། ། མཆོག་རབ་དང་རྟག་པའི་སྐུ་ནི་རང་བཞིན་གྱི་ཆོས་སོ། ། དགེ་བའི་ཚོགས་ནི་ཡོན་ཏན་གྱི་ཆོས་སོ། ། དེ་ལ་སྔ་མ་ནི་ལུང་གྱི་ཆོས་ཡིན་ལ། ཕྱི་མ་གཉིས་ནི་རྟོགས་པའི་ཆོས་ཀྱིས་རང་བཞིན་ནོ། ། བག་ཆགས་ལྡོག་པ་ནི་རྣམ་པར་གྲོལ་བའི་སྐུའོ། ། སྲིད་དང་ཞི་ལས་རྣམ་པར་གྲོལ་བ་ནི་མི་གནས་པའི་མྱ་ངན་ལས་འདས་པའོ། ། ཟིལ་གྱིས་གནོན་པའི་ཁྱད་པར་ནི། བློ་ལྡན་ཉན་ཐོས་ཚོགས་བཅས་ཞེས་བྱ་བའོ། ། དགེ་བ་བཞྀ་པོ་འདི་ཡང༌། འཇིག་རྟེན་ལས་འདས་པའི་ཆོས་མ་ཐོབ་པ་འཇིག་རྟེན་པ་དང༌། དེ་ཐོབ་པས་འཇིག་རྟེན་མ་ཡིན་པ་དང༌། མངོན་པར་ཤེས་པ་དྲུག་གི་མཐུ་ཐོབ་པ་ཡོངས་སུ་སྨིན་པར་བྱེད་པ་དང༌། རློམ་སེམས་ཟད་པའི་གནས་སྐབས་རྣམས་ན་ཡོད་པ་ལ་འདོད་དོ། ། ཁྱད་པར་རྣམ་པ་དེ་བཞི་དང་ལྡན་པའི་སྐྱབས་འགྲོའི་ངོ་ཉིད་གཏན་ལ་འབེབས་པ་ནི། འདི་ནི་དེ་དངོས་པོ་འདོད་པས་ཞེས་བྱ་བ་ལ་སོགས་པའོ། ། ཁྱད་པར་ཅན་གྱི་སྐྱབས་འགྲོ་དེ་ཉིད་ཀྱི་བྱེད་པ་སྟོན་པ་ནི། སྐྱབས་སུ་འགྲོ་བ་འདིར་སོང་དོན་ཆེན་ཏེ། ། ཞེས་བྱ་བ་ལ་སོགས་པའོ། ། སྐྱབས་སུ་འགྲོ་བའི་སྐབས་སོ། ། ། ། ལེའུ་བཞི་པ། རིགས་བཤད་པ། དེ་ལྟར་ཐར་པའི་ཆ་མཐུན་གྱི་དགེ་བའི་རང་བཞིན། ཐེག་པ་ཆེན་པོ་ལ་མོས་པ། སྐྱབས་སུ་འགྲོ་བ་ནི། རིགས་ཀྱི་ནུས་པ་འཇུག་པའི་རྒྱུ་ཡིན་ནོ། ། ནུས་པ་སད་པའི་རིགས་ལས་ནི་སེམས་བསྐྱེད་པའོ། ། སེམས་བསྐྱེད་པ་ལས་ནི་རང་དང་གཞན་གྱི་དོན་སྒྲུབ་པའོ། ། མོས་པས་སྤྱོད་པའི་ཆོས་བཞི་པོ་དེའི་མངོན་པར་འགྲུབ་པའི་རིམ་པ་ཇི་ལྟ་བ་བཞིན་དུ། དེའི་བཤད་པའི་རིམ་ཡང་ཡིན་པས་སྐྱབས་འགྲོའི་དེ་མ་ཐག་ཏུ་རིགས་འཆད་དོ། ། རིགས་ལ་རྣམ་པ་ལྔ་སྟེ།ཡོད་པ་ལ་སོགས་པའི་ཁྱད་པར་བསྟན་པ་དང༌། བཤད་པ་དང༌། མེད་པའི་དབྱེ་བ་དང༌། བྱེད་པ་དང༌། འབྲས་བུའོ། ། དང་པོ་ནི་ཡིད་དང་མཆོག་དང་ཞེས་བྱ་བ་ལ་སོགས་པའོ།

། དེ་ལ་ཡོད་པ་ནི་རིགས་ཀྱི་དབྱེ་བ་སྒྲུབ་པའི་ཚད་མའོ། ། མཆོག་ནི་ཚད་མས་ཐ་དད་པར་གྲུབ་པ་དེ་ལས། ཐེག་པ་ཆེན་པོ་རིགས་ཀྱི་ཁྱད་པར་དུ་འཕགས་པའི་ཆོས་སོ། ། མཚན་ཉིད་ནི། ཁྱད་པར་ཅན་གྱི་རིགས་དེའི་རིགས་ཉིད་དུ་མཚོན་པར་བྱེད་པའི་རང་བཞིན་ནོ། ། རྟགས་ཀྱང་ཁྱད་པར་ཅན་གྱི་རྟགས་སོ། ། རབ་ཏུ་དབྱེ་བ་ཡང་ཁྱད་པར་ཅན་དེ་ཉིད་ཀྱི་དབྱེ་བའོ། ། ཉེས་དམིགས་ནི་དེའི་དྲི་མའོ། ། ཕན་ཡོན་དེའི་ཆེ་བ་ཉིད་དོ། ། དཔེ་རྣམ་པ་གཉིས་ཡོན་ཏན་གྱི་རྣམ་པ་སྟོན་པར་བྱེད་པའོ། ། བསྟན་པ་འདི་ཉིད་བཤད་ཡང་རྣམ་པ་དགུ་ལ། དང་པོར་ཡོད་པར་ངེས་པའི་ཚད་མ་འཆད་པ་ནི། ཁམས་རྣམས་དང་ནི་ཞེས་བྱའོ། ། འདི་ལ་རིགས་ཀྱི་རབ་ཏུ་དབྱེ་བ་ངེས་པར་བྱེད་པའི་ཚད་མ་ནི་རྣམ་པ་གཉིས་ཏེ། ལུང་དང༌། རིགས་པའོ། ། དང་པོ་ནི་ཁམས་རྣམས་དང་ནི་ཞེས་བྱ་བ་སྟེ། ཁམས་ཐ་དད་པར་གསུངས་པའི་ཕྱིར་ཞེས་བྱ་བའི་དོན་ཏོ། ། རིགས་པ་ནི་འབྲས་བུའི་རྟགས་རྣམ་པ་གསུམ་སྟེ། རྐྱེན་ལ་མི་ལྟོས་པའི་མོས་པ་ཐ་དད་པ་དམིགས་པའི་ཕྱིར་དང༌། རྐྱེན་གྱིས་བསྐྱེད་པའི་མོས་པས་མི་ཕྲོགས་པའི་སྒྲུབ་པ་ཐ་དད་པ་དམིགས་པའི་ཕྱིར་དང༌། འབྲས་བུ་ཐ་དད་པ་དམིགས་པའི་ཕྱིར་རོ། ། ཁྱད་པར་དུ་བྱེད་པའི་ཆོས་འཆད་པ་ནི། དེ་དགེ་ཞེས་བྱ་བ་ལ་སོགས་པ་སྟེ། དགེ་བ་རྣམ་པར་དག་པ་དང༌། ཐམས་ཅད་ཅད་ཚང་བ་དང༌། དོན་ཆེན་པོ་དང༌། ཟད་མི་ཤེས་པའི་རྒྱུ་ཡིན་པས་སོ། ། རིགས་ཉིད་དུ་མཚོན་པར་བྱེད་པའི་ཆོས་ཉིད་འཆད་པ་ནི་རྣམ་པ་གསུམ་གྱི་སྟེ། མཚན་གཞི་དང༌། མཚན་ཉིད་དང༌། མཚོན་བྱ་ཉིད་དོ། ། དང་པོ་ནི། རང་བཞིན་དང་ནི་རྒྱས་པ་དང༌། ། ཞེས་དོན་བསྟན་པ་དང༌། དེའི་རྟེན་དང་བརྟེན་པ་དང་ཞེས་བྱ་བ་རྣམ་གྲངས་བསྟན་པ་གཉིས་ཀྱིས་བཤད་དོ། ། མཚན་ཉིད་ནི་ཡོད་མེད་ཉིད་ཅེས་བྱ་བ་སྟེ། ནུས་པའི་ངོ་བོར་ཡོད་པ། འབྲས་བུའི་ངོ་བོར་མེད་པ་ནི་རིགས་སུ་མཚོན་པར་བྱེད་པའི་ཆོས་སོ། ། འདི་ལ་ནུས་པའི་ངོ་བོར་ཡོད་པ་ཙམ་ནི་རིགས་མ་ཡིན་ཏེ།

འབྲས་བུ་མངོན་དུ་གྱུར་པ་ཉིད་ཀྱི་གནས་སྐབས་སྔ་མ་ལས་ཕྱི་མ་འབྱུང་བ་ཡང་རིགས་སུ་ཐལ་བའི་ཕྱིར་རོ། ། དེས་ན་མེད་པ་ཉིད་ལ་ལྟོས་སོ། ། མེད་པ་ཙམ་ཡང་རིགས་མ་ཡིན་ཏེ། ནུས་པ་གཏན་མེད་པ་ཡང་རིགས་སུ་ཐལ་བའི་ཕྱིར་རོ། ། དེས་ན་ཡོད་པ་ཉིད་ལ་ལྟོས་སོ། ། མཚོན་བྱ་ནི་གོ་གསུམ་ཞེས་བྱ་བའི་སྒྲས་བརྗོད་པར་བྱ་སྟེ། ཡོན་ཏན་སྒྲོལ་ཞིང་འབྱུང་བའི་དོན་ཏོ། ། དེ་ལ་དོན་ནི་གཅིག་གི རྣམ་གྲངས་ནི་གཉིས་པའོ། ། མཚན་ཉིད་ནི་གསུམ་པའོ། ། མཚོན་བྱ་ནི་བཞི་པ་སྟེ། དེ་ལྟར་བཞིའོ། ། ཡང་ན་དོན་གཉིས་དང་རྣམ་གྲངས་གཉིས་སྟེ། མཚན་གཞི་རྣམ་པ་བཞིར་ཕྱེ་བ་ཡིན་ནོ། ། ཁྱད་པར་ཅན་གྱི་རིགས་དེའི་རྟགས་བཞི་ལས། སྙིང་རྗེ་དང༌། མོས་པ་ནི་བསམ་པའོ། ། ནུས་པ་དང་མཁས་པ་སྟེ། བཟོད་པ་དང་ཡང་དག་པར་སྤྱོད་པ་ནི་སྦྱོར་བའོ། ། རབ་ཏུ་དབྱེ་བ་ལ་ནི་བཤད་དུ་མེད་

དོ། ། ཉེས་དམིགས་རྣམ་པ་བཞི་ལས། ཉོན་མོང་གོམས་པ་ནི་ཉོན་མོངས་པའི་སྒྲིབ་པའོ། ། གྲོགས་ངན་པ་ནི་ལས་ཀྱི་སྒྲིབ་པའོ། ། ཕོངས་པ་དང་གཞན་གྱི་དབང་ནི་རྣམ་པར་སྨིན་པའི་སྒྲིབ་པའོ། ། ཕན་ཡོན་བཞི་ལས། ངན་སོང་དུ་འགྲོ་བ་དགའ་བ་དང༌། ཐར་པར་སླ་བ་དང༌། གནོད་པ་ཆུང་བ་དང༌། དགེ་བ་ལས་མི་ཉམས་པ་སྟེ། བསམ་པ་སྐྱོ་བ་དང༌། སྦྱོར་བ་གཞན་ལ་ཕན་པ་དང་མི་འབྲེལ་བའོ། ། གསེར་གྱི་རིགས་གྱི་དཔེ་འབྲས་བུའི་ཡོན་ཏན་དང་ལྡན་པར་བསྟན་པ་ནི། གསེར་གྱི་རིགས་བཞིན་ཤེས་པར་བྱ་ཞེས་བྱ་བའོ། ། འབྲས་བུ་སངས་རྒྱས་པའི་གནས་སྐབས་ཀྱི་དགེ་བ་ཡོངས་སུ་དག་པ་ནི་གསུམ་སྟེ། རྒྱུའི་རང་བཞིན་ཕ་རོལ་ཏུ་ཕྱིན་པ་དྲུག་དང༌། ངོ་བོ་ཉིད་ཀྱི་རང་བཞིན་ཡེ་ཤེས་དང་སྤངས་པ་དང༌། ནུས་པའི་རང་བཞིན་མཐུ་དཔག་ཏུ་མེད་པ་ཡོངས་སུ་དག་པ་རྣམས་ཏེ། དེ་རྣམས་དང་འབྲེལ་བས་ན་གསེར་གྱི་འབྱུང་གནས་དང་འདྲའོ། ། རིན་པོ་ཆེའི་རིགས་ཀྱི་དཔེས་རྒྱུའི་ཡོན་ཏན་དང་ལྡན་པ་སྟོན་པ་ནི། རིན་ཆེན་མཆོག་རིགས་བཞིན་ཤེས་བྱ་ཞེས་པའོ། ། བྱང་ཆུབ་ཀྱི་སེམས་དང༌། ཤེས་རབ་དང༌། ཏིང་ངེ་འཛིན་དང༌། སྙིང་རྗེ་ཆེན་པོ་རྣམ་པ་བཞི་དང་འབྲེལ་བས་ན། རང་བཞིན་བྱང་ཆུབ་ཆེན་པོའི་རྒྱུ་མཚན་ལ་སོགས་པ་ཡིན་ནོ། ། མེད་པའི་རབ་ཏུ་དབྱེ་བ་སྟོན་པ་ནི། ལ་ལ་ཞེས་བྱ་བ་ལ་སོགས་པའོ། ། རིགས་མེད་པ་ནི་རྣམ་པ་གཉིས་ཏེ། དེའི་དུས་དང་གཏན་དུ་བའོ། ། དང་པོ་ནི་སྡིག་ཏོས་ཟིན་པ་དང༌། དགེ་བ་ལ་མ་ཞུགས་པ་སྟེ། རྒྱུ་ཉིད་ཡོད་ཀྱང་མི་མཐུན་པའི་རྐྱེན་དང་འཕྲད་པའམ། མཐུན་པའི་རྐྱེན་དང་མ་འཕྲད་པས་ནུས་པ་མ་སད་པའོ། ། སྡིག་ཏོས་ཟིན་པ་ལ་གཅིག་ཏུ་ཉེས་པར་སྤྱོད་ངེས་ཡོད་ཅེས་བྱ་བས་ནི་སྡིག་ཏོས་ཀུན་ཏུ་སྤྱོད་པ་དང་ལྡན་པའོ། ། དཀར་པོའོ་ཆོས་རྣམས་ཀུན་ཏུ་བཅོམ་ཞེས་བྱ་བ་ནི། སྡིག་ཏོའི་ལྟ་བ་དང་ལྡན་པའོ།། དགེ་བ་ལ་མ་ཞུགས་པ་ཡང༌། དགེ་བའི་བག་ཆགས་གཏན་མེད་པ་ནི། ཐར་པའི་ཆ་མཐུན་དགེ་བ་མེད་པའོ། །

ཡོད་ཀྱང་ནུས་པ་ཞན་པ་ནི་དཀར་པོ་དམན་པ་ཡོད་པའོ། ། གཏན་དུ་རིགས་མེད་པ་ནི་རྒྱུ་དང་བྲལ་ཞེས་བྱ་སྟེ། རྒྱུ་ཉིད་གཏན་མེད་པས་ན་གཏན་དུ་རིགས་མེད་པར་ཡང་ངེས་པར་ལྟའོ། ། རིགས་ཀྱི་བྱེད་པ་ནི་ཟབ་ཅིང་རྒྱ་ཆེ་བཤད་པ་ཞེས་བྱ་བ་ལ་སོགས་པ་སྟེ། བསམ་པ་དང༌། སྦྱོར་བ་དང༌། འབྲས་བུ་འདི་གསུམ་དང་འབྲེལ་བ་ནི་རིགས་ཀྱི་ཆེ་བ་ཉིད་ཡིན་ཏེ། བྱེད་པ་ཡིན་ནོ། ། རིགས་ཀྱི་འབྲས་བུའི་ཁྱད་པར་སྟོན་པ་ནི། ཡོན་ཏན་ཤིན་ཏུ་རྒྱ་ཆེ་ཞེས་བྱ་བ་ལ་སོགས་པའོ། ། རིགས་ནི་རྣམ་པ་ཐམས་ཅད་མཁྱེན་པའི་ལྗོན་ཤིང༌། ཡོན་ཏན་གྱི་ཡལ་ག་རྒྱ་ཆེན་པོ་ཅན། རང་དང་གཞན། བདེ་བ་ཐོབ་པ་དང་སྡུག་བསྔལ་འདོར་བའི་མཚན་ཉིད་ཕན་བདེ་རབ་ཏུ་གྲུབ་པའི་འབྲས་བུ་དང་བསྟན་པའི་རྩ་བར་བསྟན་ཏོ། ། རིགས་ཀྱི་སྐབས་སོ། ། ། ། ལེའུ་ལྔ་པ། སེམས་བསྐྱེད་པ་བཤད་པ། སེམས་བསྐྱེད་པ་ལ་གཉིས་ཏེ། སེམས་བསྐྱེད་པ་ཡོངས་སུ་ཤེས་པ་དང༌། རྗེས་སུ་སྒྲུབ་པའོ། ། ཡོངས་སུ་ཤེས་པ་ལ་རྣམ་པ་ལྔ་ལས། དང་པོ་སྤྱིའི་མཚན་ཉིད་སྟོན་པ་ནི། སྤྲོ་བ་ཆེ་བ་དང་ཞེས་བྱ་བ་ལ་སོགས་པའོ། ། འདིར་སེམས་བསྐྱེད་པའི་ཡོན་ཏན་གྱི་རྣམ་པ་དང༌། ངོ་བོ་ཉིད་དང༌། ཡུལ་གསུམ་སྟོན་ཏོ།། ཡོན་ཏན་གྱི་རྣམ་པ་བཞི་སྟེ། བསམ་པའི་རང་བཞིན་སྤྲོ་བ་དང༌། སྦྱོར་བའི་རང་བཞིན་བརྩོན་པ་དང༌། ལས་ཀྱི་རང་བཞིན་རང་དང་གཞན་གྱི་དོན་དང༌། འབྲས་བུའི་རང་བཞིན་བྱང་ཆུབ་ཆེན་པོ་འབྱུང་སྟེ། རྣམ་པ་བཞི་པོ་དེ་དང་འབྲེལ་ཅིང༌། དེ་རྣམས་ཀྱི་རྟེན་ནི་རྒྱུའམ། གཞི་བྱེད་པ་ཉིད་དོ། ། དེ་ནི་སྐྱེས་བུའི་བྱེད་པ་དང༌། དོན་བྱེད་པ་དང༌། འབྲས་བུ་ཡོངས་སུ་འཛིན་པའོ། ། སེམས་པ་ཞེས་བྱ་བས་ནི་ངོ་བོ་ཉིད་དོ། ། དོན་དེ་དམིགས་པ་གཉིས་པོ་རང་གི་དོན་བྱང་ཆུབ་ཆེན་པོ་དང༌། གཞན་གྱི་དོན་མངོན་པར་མཐོ་བ་དང་ངེས་པར་ལེགས་པ་དང་ལྡན་པ་ནི་སྤྱོད་ཡུལ་ལོ། ། གཉིས་པ་པའི་རྣམ་པར་དབྱེ་བ་ནི་སེམས་བསྐྱེད་དེ་ནི་ཞེས་བྱ་བ་ལ་སོགས་པའོ། ། གསུམ་པ་རྣམ་པར་གཏན་པ་དབབ་པ་ནི་དེའི་རྩ་བ་ཞེས་བྱ་ལ་སོགས་པའོ།

། བཞི་པ་རང་བཞིན་གྱི་དོན་རྣམ་པར་དབྱེ་བ་ནི་གཉིས་ཏེ། ཡང་དག་པར་བླངས་པ་བརྡ་ལས་བྱུང་བ་དང༌། དོན་དམ་པ་ཆོས་ཉིད་གྱིས་ཐོབ་པའོ། ། བརྡ་ལས་བྱུང་བ་ནི་གཞན་གྱིས་བསྐུལ་བ་དང༌། ཆོས་ཉིད་དུ་གནས་པའི་རིགས་གཙོ་བོར་གྱུར་པ་དང༌། སྒྲུབ་པོ་ལས་གྱུར་པའི་རིགས་གཙོ་བོར་གྱུར་པ་དང༌། འཇིག་རྟེན་འདིའི་ཐོས་པའི་རྐྱེན་གཙོ་བོར་གྱུར་པ་དང༌། དགཻ་བ་ལ་གོམས་པས་གཅོ་བོར་གྱུར་པས་རྣམ་པ་ལྔའོ། ། དོན་དམ་པ་པ་ལ་རྣམ་པ་གསུམ་སྟེ། སྒྲའི་དོན་དང༌། སའི་ཁྱད་པར་དང༌། ངོ་བོ་ཉིད་ཀྱི་ཁྱད་པར་རོ། ། དེ་ལ་སྒྲའི་དོན་ནི། འདིར་ཅིའི་ཕྱིར་དོན་དམ་པ་ཞེས་བརྗོད་ཅེ་ན། ཡོངས་སུ་འཛིན་པ་དང༌། རྗེས་སུ་སྒྲུབ་པ་དང༌། ཡང་དག་པར་རྟོགས་པའི་དམ་པ་དང་ལྡན་པའི་ཕྱིར་རོ་ཞེས་སྟོན་པ་ནི། རྫོགས་པའི་སངས་རྒྱས་ཞེས་བྱ་བ་ལ་སོགས་པའོ། ། སའི་ཁྱད་པར་ནི། འདི་ས་རབ་ཏུ་དགའ་བ་ལ་སྐྱེ་བ་ཡིན་པས་ན། ས་དེའི་དགའ་བའི་རྒྱུ་རྣམ་པ་བཞི་སྟོན། ཆོས་དང་ཞེས་བྱ་བ་ལ་སོགས་པའོ། ། དེ་ལ་ཆོས་དང་གང་ཟག་ལ་སེམས་མཉམ་པ་ནི། དེ་གཉིས་བདག་མེད་པར་རྟོགས་པའི་ཤེས་རབ་ཀྱི་རང་བཞིན་ནོ། ། སེམས་ཅན་གྱི་བྱ་བ་ལ་སེམས་མཉམ་པ་ནི། སྙིང་རྗེའི་རང་བཞིན་ཏེ། གཞན་གྱི་སྡུག་བསྔལ་ཡང་བདག་གི་སྡུག་བསྔལ་བས་ཆེས་མི་བཟོད་པས་ནི་དེ་སེལ་བར་བྱེད་པའོ། ། སངས་རྒྱས་ཉིད་མཆོག་ལ་སེམས་མཉམ་པ་ནི། ཡེ་ཤེས་ཀྱི་རང་བཞིན་ཏེ། བདག་དང་སངས་རྒྱས་ཀྱི་རང་བཞིན་མི་ཐ་དད་པར་རྗེས་ཐོབ་ཀྱིས་རྟོགས་པའི་ཕྱིར་རོ། ། ངོ་བོ་ཉིད་ཀྱི་ཁྱད་པར་ནི་བསྟན་པ་དང་བཤད་པའོ། ། བསྟན་པ་ཡང་རྣམ་པ་བཞི་སྟེ། ཡང་དག་པར་འགྲུབ་པ་དང༌། རང་བཞིན་དང་ཡོན་ཏན་དང༌། མཐར་ཕྱིན་པའི་ཐབས་སོ། ། སྐྱེ་བ་ནི་ཡང་དག་པར་འགྲུབ་པའོ། ། རྒྱ་ཆེ་བ་དང༌། སྤྲོ་བ་གཉིས་དང་མཚུངས་པར་ལྡན་ནི། སྨོན་པའི་བསམ་པ་དང༌། དགའ་བའི་བསམ་པ་དང་ལྡན་པ་སྟེ་རང་བཞིན་ནོ། ། བསམ་པ་དག་པ་ནི་བྱ་ཆུབ་ཀྱི་རང་བཞིན་དང༌། དེ་ཐོབ་པའི་ཐབས་ལ་ཕྱིན་ཅི་ལོག་མེད་པ་སྟེ།

སྤངས་པའོ། ། ལྷག་མ་ལམ་མཁས་པ་ནི་ཡེ་ཤེས་ཏེ། དེ་གཉིས་ནི་ཡོན་ཏན་ནོ། ། ངེས་པར་འབྱུང་བ་ནི་མཐར་ཕྱིན་པའི་ཐབས་སོ། ། དེ་ཉིད་འཆད་པ་ནི་ཆོས་ལ་མོས་པ་ས་བོན་དང་ཞེས་བྱ་བ་ལ་སོགས་པའོ། ། སྨོན་ལམ་ཆེན་པོ་བཅུ་སྒྲུབ་ཕྱིར་ཞེས་བྱ་བ་ལ། སྨོན་ལམ་ཆེན་པོ་བཅུ་མངོན་པར་སྒྲུབ་པར་སྨོན་པ་དང༌། སེམས་ཅན་ཅན་ཐམས་ཅད་ཡོངས་སུ་སྨིན་པར་སྨོན་པ་དང༌། འཇིག་རྟེན་ཀྱི་ཁམས་ཐམས་ཅད་དུ་འཇུག་པར་སྨོན་པ་དང༌། སངས་རྒྱས་ཀྱི་ཞིང་ཐམས་ཅད་ཡོངས་སུ་སྦྱང་བར་སྨོན་པ་དང༌། སྤྱོད་པ་ཐམས་ཅད་ཐེག་པ་ཆེན་པོ་ལ་འཇུག་པར་སྨོན་པ་དང༌། སྤྱོད་པ་ཐམས་ཅད་དོན་ཡོད་པ་སྨོན་པ་དང༌། མངོན་པར་རྫོགས་པར་བྱང་ཆུབ་ནས་ཐེག་པ་ཆེན་པོ་མངོན་པར་སྒྲུབ་པར་སྨོན་པའོ། ། སངས་རྒྱས་འབྱུང་བ་ཐམས་ཅད་ལ་མཆོད་པ་དང་རིམ་གྲོ་བྱ་བ་རྒྱུན་མི་འཆད་པར་སྨོན་པ་དང༌། ཡོངས་སུ་འཛིན་པར་སྨོན་པ་དང༌། སངས་རྒྱས་འབྱུང་བ་ཐམས་ཅད་ཀྱི་དྲུང་དུ་འགྲོ་བར་སྨོན་པ་དང༌། བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་ལ་སྨོན་པའོ། ། ལྔ་པ་དཔེའི་རྣམ་པར་དབྱེ་བ་སྟོན་པ་ནི་བསྐྱེད་པ་ས་དང་མཚུངས་པ་སྟེ་ཞེས་བྱ་བ་ལ་སོགས་པའོ། ། འདིར་དང་པོ་བསྐྱེད་པ་དང༌། བར་དུ་མ་ཉམས་པ་དང༌། ཐ་མར་སྦྱོར་བས་ཡོངས་སུ་ཟིན་པ་ནི་ཚོགས་ཀྱི་ལམ་མོ། ། ལྷག་པའི་བསམ་པ་དང་ལྡན་པ་ནི་སྦྱོར་བའི་ལམ་མོ། ། དེ་ནས་སྦྱིན་པ་དང་ལྡན་པ་ནས་ཤེས་རབ་དང་ལྡན་པའི་བར་དྲུག་ནི་རིམ་པ་བཞིན་ས་དྲུག་པའི་བར་རོ། ། དེ་ནས་ཚད་མེད་པ་དང་ལྡན་པ་དང༌། མངོན་པར་ཤེས་པ་དང་ལྡན་པ་དང༌། བསྡུ་བའི་དངོས་པོ་དང་ལྡན་པ་དང༌། སོ་སོ་ཡང་དག་པར་རིགས་པ་དང་ལྡན་པ་དང༌། རྟོན་པ་དང་ལྡན་པ་ལྔ་ནི་ས་བདུན་པའི་གནས་སྐབས་ཀྱི་ཐབས་ཀྱི་ཁྱད་པར་རྣམ་པ་ལྔ་སྟེ། སེམས་ཅན་མི་འདོར་བ་དང༌། འབྲས་བུ་ལ་དབང་བསྒྱུར་བ་དང༌། ཡོངས་སུ་སྨིན་པར་བྱེད་པ་དང༌། རྣམ་པར་གྲོལ་བར་བྱེད་པ་དང༌། ཆུད་མི་ཟ་བའི་ཐབས་དང་ལྡན་པའོ། ། དེ་ནས་ཚོགས་གཉིས་དང་ལྡན་པ་དང༌།

བྱང་ཆུབ་ཀྱི་ཕྱོགས་དང་ལྡན་པ་དང༌། ཟུང་དུ་འབྲེལ་བའི་ལམ་དང་ལྡན་པ་ནི་བརྒྱད་པའི་གནས་སྐབས་སོ། ། དེ་ནས་གཟུངས་དང་སྤོབས་པ་དང་ལྡན་པ་དང༌། ཆོས་ཀྱི་མདོ་དང་ལྡན་པ་ནི་ས་དགུ་པའི་གནས་སྐབས་སོ། ། བགྲོད་པ་གཅིག་པའི་ལམ་དག་ལྡན་པ་ནི་ཕྱིར་མི་ལྡོག་པའི་ས་གསུམ་གྱི་ཐུན་མོང་གི་གནས་སྐབས་སོ། ། ཐབས་མཁས་པ་དང་ལྡན་པ་ནི་ས་བཅུ་པ་དང་སངས་རྒྱས་ཀྱི་སའི་གནས་སྐབས་སོ། ། སེམས་བསྐྱེད་པ་རྗེས་སུ་སྒྲུབ་པ་ལ་གསུམ་ལས། དང་པོ་སྐྱེ་བ་རྗེས་སུ་སྒྲུབ་པ་ནི། མ་བསྐྱེད་པའི་སྐྱོན་དང༌། བསྐྱེད་པའི་ཡོན་ཏན་གྱིས་སྟོན་ཏོ། ། དེ་ལ་མ་བསྐྱེད་པའི་སྐྱོན་ནི་གཉིས་ཏེ། བསམ་པ་དང་སྦྱོར་བས། གཞན་གྱི་དོན་བྱེད་པའི་བདེ་བ་ལས་ཉམས་པ་དང༌། ལུང་དང་རྟོགས་པའི། ཆོས་འཛིན་པའི་བདེ་བ་ལས་ཉམས་པ་དག ཆེར་འོས་སེམས་བསྐྱེད་སྤངས་པའི་སྐྱེ་བོ་དག་ཅེས་བྱ་བའི་ཚིགས་སུ་བཅད་པ་བསྟན་ཏོ། ། བསྐྱེད་པའི་ཡོན་ཏན་ནི། ངན་སོང་གི་གནོད་པས་མི་འཇིགས་པ་དང༌། འཁོར་བའི་སྤྲོས་པས་ཡོངས་སུ་མི་སྐྱོ་བ་དག བློ་ལྡན་སེམས་མཆོག་སྐྱེས་མ་ཐག་ཏུ་ཡང་ཞེས་བྱ་བ་སྟོན་ཏོ། ། མཐའ་ཡས་ཉེས་པ་བྱེད་ལས་སེམས་རབ་བསྡམས་ཞེས་བརྗོད་པ་དེ་ཉིད་སྒྲུབ་པ་ནི། གང་ཚེ་གཞན་གྱི་དོན་ཕྱིར་ཞེས་བྱ་བའོ། ། གཉིས་པ་ལ་གནས་པ་རྗེས་སུ་སྒྲུབ་པ་ལ་གཉིས་ལས། རྗེས་སུ་སྒྲུབ་པ་ལ་ཉེས་པ་མེད་པ་ཉིད་སྟོན་པ་ནི། དེ་ཡིས་ཆོས་ཀུན་ཏུ་སྒྱུ་མ་ལྟ་བུ་ཞེས་བྱ་བའི་ཚིགས་སུ་བཅད་པའོ། ། ཡོན་ཏན་གྱི་ཆེ་བའི་ཁྱད་པར་སྟོན་པ་ནི། རང་གི་ཡོན་ཏན་སེམས་ཅན་ཕན་འདོགས་དགའ་ཞེས་བྱ་བའི་ཚིགས་སུ་བཅད་པའོ། ། གསུམ་པ་སྐྱེ་བ་དང༌། གནས་པ་དང༌། རྗེས་སུ་མི་སྒྲུབ་པའི་རྒྱུ་དོར་བ་ལ་ཡང་གསུམ་སྟེ། སྡུག་བསྔལ་གྱིས་འཇིགས་པ་དང༌། སེམས་ཅན་གྱི་དོན་ལ་མི་ལྟོས་པ་དང༌། འཁོར་བ་ལ་ཡོངས་སུ་མི་སྐྱོ་བ་ཞེས་བྱ་བ། ཉན་ཐོས་དང༌། རང་སངས་རྒྱས་དང༌། བྱིས་པ་རྣམས་ལ་ཡོད་པའི་ཉེས་པ་གསུམ། ཚིགས་སུ་བཅད་པ་གསུམ་གྱིས་རང་བཞིན་འདོར་བའོ།

། སེམས་བསྐྱེད་པའི་སྐབས་ སོ། ། ། ། ལེའུ་དྲུག་པ། སྒྲུབ་པ་བཤད་པ། སྒྲུབ་པ་རྣམ་པ་བདུན་ལས་དང་པོ་སྤྱིའི་མཚན་ཉིད་སྟོན་པ་ནི་གནས་རྩོམ་ཞེས་བྱ་བ་ལ་སོགས་པའོ། ། འདིས་ནི་བསམ་པ་དང༌། སྦྱོར་བ་དང༌། འབྲས་བུའི་ཁྱད་པར་གསུམ་བསྟན་པའོ། ། འདི་ཉིད་འཆད་པ་ནི་རྟག་ཏུ་ལེན་པ་ཆེ་བ་དང་ཞེས་བྱ་བ་ལ་སོགས་པའོ། ། གཉིས་པ་རང་གི་དོན་སྒྲུབ་པ་སྟོན་པ་ནི་གཞན་དང་བདག་ཏུ་ཞེས་བྱ་བ་ལ་སོགས་པ་སྟེ། གཞན་དོན་ལས་ཐ་དད་པའི་རང་དོན་ནི་མཻད་ཀྱི་གཞན་དོན་ཉིད་རང་དོན་ཡིན་ནོ་ཞེས་བྱ་བའི་དོན་ཏོ། ། གསུམ་པ་གཞན་གྱི་དོན་སྒྲུབ་པ་ལ་ཡང་གསུམ་ལས། གཞན་དོན་ལ་ཆེད་ཆེར་འཛིན་པ་ཉིད་བརྫོད་པ་ནི། ཇི་ལྟར་སྙིང་རྗེའི་བདག་ཉིས་ཅེས་བྱ་བའོ། ། གཞན་གྱི་དོན་གྱི་དབྱེ་བ་སྟོན་པ་ནི་ཐ་ཆད་ཅེས་བྱ་བ་ལ་སོགས་པའོ། ། གཞན་དོན་གྱི་དབྱེ་བ་བཅུ་གསུམ་པ་འདི་ནི་རྣམ་པ་གཉིས་སུ་བསྡུ་སྟེ། ཐུན་མོང་བ་དང༌། ཐུན་མོང་མ་ཡིན་བའོ། ། དང་པོ་ཡང་གསུམ་སྟེ། ཐེག་པ་གསུམ་དང་ལྡན་པའི་གང་ཟག་རྣམས་བསྟན་པ་ལ་འཇུག་པའི་ཡན་ལག་ནྀ། མགུ་བར་བྱེད་པ་དང༌། འཇུག་པར་བྱེད་པའོ། ། ཞུགས་པ་ཚོགས་རྗེས་སུ་སྒྲུབ་པའི་ཡན་ལག་ནི། དོན་ལ་རྣམ་པར་ངེས་པར་བྱེད་པ་དང༌། དགེ་བ་ཡོངས་སུ་སྨིན་པར་བྱེད་པའོ། ། རྗེས་སུ་སྒྲུབ་པ་འབྲས་བུ་ལ་སྦྱོར་བའི་ཡན་ལག་ནི། གདམས་ངག་སྦྱིན་པ་ནས། ཡོན་ཏན་ཁྱད་པར་ཅན་གྲུབ་པར་བྱེད་པའོ། ། བྱང་ཆུབ་སེམས་དཔའ་རིགས་ཅན་ཉིད་ལ་ཐུན་མོང་མ་ཡིན་པའི་དོན་སྒྲུབ་པ་ནི་རྣམ་པ་བཞི་སྟེ། རིགས་སུ་སྐྱེ་བ་ལ་སོགས་པའོ། །གཞན་དོན་ཕུན་སུམ་ཚོགས་པའི་མཚན་ཉིད་ལ་ཡང་རྣམ་པ་གསུམ་སྟེ། ཐ་མལ་བའི་གཞན་དོན་ཕུན་སུམ་ཚོགས་པ་དང༌། ཁྱད་པར་ཅན་གྱི་གཞན་དོན་ཕུན་སུམ་ཚོགས་པ་དང༌། དེ་གཉིས་ཀའི་ཁྱད་པར་རོ། ། དང་པོ་ཡང་གཉིས་ཏེ། མཁས་པ་དང༌། སྦྱོར་བའོ། ། མཁས་པ་གསུམ་སྟེ། གཞན་ཤེས་པ་དང༌། བདག་ཤེས་པ་དང༌། དངོས་པོ་ཤེས་པའོ། ། དེའང་སྐྱེ་བོ་དང་མཐུན་ཞིང་ཕྱིན་ཅི་མ་ལོག་པར་འཆད་པ་དང༌།

མི་འགྱིང་བ་དང༌། བདག་གི་བ་མེད་པ་དག་དང༌། མཁས་པ་རྣམས་དང་རིམ་པ་བཞིན་སྦྱར་རོ། ། སྦྱོར་བ་ལ་གཉིས་ཏེ། ནུས་པ་དང༌། བཟོ་བའོ། ། དེ་ཡང་བཟོད་པ་དང༌། དུལ་བ་གཉིས་དང་རིམ་པ་བཞིན་སྦྱར་རོ། ཁྱད་པར་ཅན་གྱི་གཞན་དོན་ཕུན་སུམ་ཚོགས་པ་སྟོན་པ་ནི། ཤིན་ཏུ་རིང་སོང་ཞེས་བྱ་བའོ། ། གཉིས་ཀའི་ཁྱད་པར་སྟོན་པ་ནི། མི་ཟད་པ་ཞེས་བྱ་བའོ། ། བཞི་པ་སྒྲུབ་པ་ཁྱད་པར་དུ་འཕགས་པའི་མཚན་ཉིད་སྟོན་པ་ནི་འདོད་ལྡན་སྐྱེ་བོ་ཞེས་བྱ་བ་སོགས་པའོ། ། ཚིགས་སུ་བཅད་པ་དང་པོས་ནི། འདོད་པ་དང༌། སྲིད་པ་དང༌། ཞི་བ་དང་དགའ་བ་གསུམ་ཁྱད་པར་དུ་འཕགས་པར་བརྗོད་ལ། ཕྱི་མས་ནི་མདོར་ན་རང་གི་དོན་སྒྲུབ་པ་ལས་ཁྱད་པར་དུ་འཕགས་པར་བརྗོད་དོ། ། ལྔ་པ་སྒྲུབ་པ་ལ་ཐབས་མཁས་པའི་ཁྱད་པར་སྟོན་པ་ནི། རྒྱལ་སྲས་སྤྱོད་ཚེ་ཞེས་བྱ་བ་ལ་སོགས་པའོ། ། དྲུག་པ་སྒྲུབ་པ་ལ་མི་སྐྱོ་བའི་ཁྱད་པར་སྟོན་པ་ནི། རྟག་ཏུ་ཉེས་པས་ཞེས་བྱ་བ་ལ་སོགས་པའོ། ། བདུན་པ་སྒྲུབ་པའི་ཆེ་བ་ཉིད་སྟོན་པ་ནི། སྒྲུབ་པ་འདི་ནི་ཞེས་བྱ་བ་ལ་སོགས་པའོ། ། སྒྲུབ་པའི་སྐབས་སོ། ། ། ། ལེའུ་བདུན་པ། དེ་ཁོ་ན་ཉིད་བཤད་པ། དེ་ལྟར་རང་དང་གཞན་གི་དོན་སྒྲུབ་པ་ལ་རབ་ཏུ་བརྩོན་པ་དེ་ལ་འཇིག་རྟེན་ལས་འདས་པའི་སེམས་བསྐྱེད་པ། དེ་ཁོ་ནའི་ཡུལ་ཅན་སྐྱེ་ལ། དེ་ལས་ཀྱང་འཇིག་རྟེན་གྱི་ཆོས་ཀྱིས་མ་གོས་པའི་སྤྱད་པ་སྤྱོད་པས་ན་དེ་ཁོ་ན་དང༌། སེམས་ཅན་སྨིན་པ་དག་འཆད་དོ། ། དེ་ཁོ་ནའི་སྐབས་ནི་རྣམ་པ་བཞིས་སྟོན་པ་ལས། དང་པོ་དེ་ཁོ་ནའི་མཚན་ཉིད་འཆད་པ་ནི། ཡོད་མིན་ཞེས་བྱ་བས་སོ། ། ཡོད་པ་དང་མེད་པ་དང༌། དེ་ཉིད་དང༌། གཞན་ཉིད་དང༌། སྐྱེ་བ་དང་འཇིག་པ་དང༌། བྲི་བ་དང་འཕེལ་བ་དང༌། དག་པ་དང་མ་དག་པ། ཞེས་བྱ་བའི་མཐའ་རྣམ་པ་ལྔ་སྤངས་པ་ནི། དེ་ཁོ་ནའི་མཚན་ཉིད་དོ། ། གཉིས་པ་དེ་ཁོ་ན་ལ་ཕྱིན་ཅི་ལོག་པའི་མཚན་ཉིད་ནི། རྣམ་པ་གཉིས་ཀྱིས་སྟོན་ཏེ། ཕྱིན་ཅི་ལོག་གི་མཚན་ཉིད་སྒྲུབ་པ་དང༌། ཕྱིན་ཅི་ལོག་གནོད་པ་དེ་བཅས་པར་སྒྲུབ་པའོ།

། དང་པོ་ནི་བདག་ཏུ་ལྟ་བ་ཉིད་ཅེས་བྱ་བ་ལ་སོགས་པའོ། ། གཉིས་པ་ནི་ཇི་ལྟར་འཁྲུལ་བ་ཙམ་བརྟེན་ཞེས་བྱ་བའོ། ། འདི་ལ་རྣམ་པ་བཞིས་སྟོན་ཏེ། སྡུག་བསྔལ་མངོན་སུམ་དུ་གྱུར་པ་ཉིད་དང༌། སྡུག་བསྔལ་བདག་པོ་མེད་པ་ཉིད་དང༌། སྡུག་བསྔལ་དངོས་པོ་མེད་པ་ཉིད་དང༌། སྡུག་བསྔལ་བྱེད་པ་པོ་མེད་པ་ཉིད་དོ། ། དེའང་རིག་མིན་རིག་ལྟར་ཅེས་བྱ་བ་ཡན་ཆད་དང༌། ཆོས་ཀྱི་རང་བཞིན་བྱ་བ་ཡན་ཆད་དང༌། དེའི་རང་བཞིན་མིན་ཅེས་བྱ་བ་དང༌། ཇི་ལྟར་གཞན་གྱིས་བྱས་ལ་བརྟེན་ཞེས་བྱའི། སྔར་གྱི་རིམ་བཞིན་བསྟན་ཏོ། ། གསུམ་པ་དེ་ཁོ་ན་ལ་ཕྱིན་ཅི་ལོག་ཟད་པའི་མཚན་ཉིད་སྟོན་པ་ནི། འདི་ལ་དོན་དམ་ཚུལ་གྱིས་ཞེས་བྱ་བ་ལ་སོགས་པའོ། ། ཕྱེད་དང་པོས་ནི་རང་བཞིན་གྱིས་ཕྱིན་ཅི་ལོག་དང་འབྲལ་བར་བརྗོད་ལ།

 ཕྱེད་འོག་མས་ནི་གཉེན་པོས་ཕྱིན་ཅི་ལོག་དང་བྲལ་བ་བསྟན་ཏོ། ། བཞི་པ་ཕྱིན་ཅི་ལོག་གི་གཉེན་པོ་འདི་མཚན་ཉིད་སྟོན་པ་ནི། བྱང་ཆུབ་སེམས་དཔའ་བསོད་ནམས་ཡེ་ཤེས་ཀྱི་ཞེས་བྱ་བ་ལ་སོགས་པའོ། ། འདི་ལ་རྣམ་པ་གསུམ་གྱིས་སྟོན་ཏེ། མཐོང་བའི་ལམ་གྱི་སྦྱོར་བ་དང༌། མཚན་ཉིད་དང་འབྲས་བུའོ། ། སྦྱོར་བ་ནི་ཚོགས་ཀྱི་ལམ་གྱིས་སྒྲུབ་པར་ངེས་པར་བྱེད་པའི་ཆ་དང་མཐུན་པ་རྣམ་པ་བཞིའོ། །དེ་ལ་བསྐལ་བ་གྲངས་མེད་པར་ཚོགས་བསགས་པ་དང༌། ཆོས་ལ་སེམས་པ་རྣམ་པ་ངེས་པའི་སྟོབས་ཀྱིས། དོན་རྣམས་བརྗོད་པ་ཙམ་དུ་རབ་ཏུ་རྟོགས་པ་ནི་དྲོ་བར་གྱུར་པའོ། ། དེ་གོང་དུ་འཕེལ་བ་ནི་རྩེ་མོ་སྟེ། དེ་ཡིས་བརྗོད་པ་ཙམ་དུ་དོན་རིག་ནས་ཞེས་བྱ་བས་བསྟན་ཏོ། ། རྣམ་པར་མ་བརྟགས་པར་སྣང་བ་འདི་ཤེས་པ་ཙམ་དུ་རབ་ཏུ་རིག་པ་ནི་བཟོད་པའོ། ། དེའང༌། དེར་སྣང་སེམས་ཙམ་ལ་ནི་ཡང་དག་གནས་ཞེས་བྱ་བས་བསྟན་ཏོ། ། གནས་སྐབས་འདིར་ནི་གཟུང་བ་རང་བཞིན་མེད་པར་རྟོགས་པ་རབ་ཏུ་བསྟན་པས། དེ་ཁོ་ནའི་དོན་གྱི་ཕྱོགས་གཅིག་ལ་བཞུགས་པ་ཞེས་བྱའོ། ། དེ་ནས་འཛིན་པ་རང་བཞིན་མེད་པར་རྟོགས་པ་ལ་འཇུག་པ་འཇིག་རྟེན་ཆོས་ཀྱི་མཆོག་གོ ། དེ་ནི་དེ་ནས་ཆོས་དབྱིངས་ཉིད་ཀྱི་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་གྱུར་ཞེས་བྱ་བས་བསྟན་ཏེ། གང་གིས་དེ་མ་ཐག་ཏུ་ཆོས་ཀྱི་དབྱིངས་མངོན་དུ་བྱེད་པར་གྱུར་པའོ། ། དེ་ལས་ཆོས་དབྱིངས་མངོན་དུ་བྱེད་པའི་ཤེས་པ་སྐྱེ་བའི་རིམ་པ་བསྟན་པས། མཐོང་ལམ་གྱི་མཚན་ཉིད་སྟོན་པ་ནི། སེམས་ལས་གཞན་མེད་པར་ནི་ཞེས་བྱ་ལ་སོགས་པའོ། ། འདིར་གཉིས་པོ་མེད་རིག་ནས་ཞེས་པ་ཡན་ཆད་ཀྱིས་ནི་འཇིག་རྟེན་ཆོས་ཀྱི་མཆོག་ལ་སོགས་པ་ལ་མཐོང་ལམ་སྐྱེ་བའི་ཐབས་མེད་ལ་བྱེད་པ་བསྟན་ཏོ། ། དེ་ལས་བྱུང་བའི་མཐོང་ལམ་གྱི་རང་བཞིན་ཉིད་དངོས་སུ་སྟོན་པ་ནི། དེ་མི་ལྡན་པའི་ཆོས་ཀྱི་དབྱིངས་ལ་གནས་ཞེས་བྱ་བའོ། ། མཐོང་ལམ་གྱི་འབྲས་བུ་ནི་རྣམ་པ་གཉིས་ཏེ།

འཇིག་རྟེན་ལས་འདས་པའི་ལམ་བསྒོམས་པས། སྤངས་པ་རབ་ཀྱི་མཐར་ཕྱིན་པ་ཐོབ་པ་དང༌། འཇིག་རྟེན་པའི་ལམ་རྗེས་ལས་ཐོབ་པའི་རང་བཞིན་བསྒོམས་པས། ཡོན་ཏན་གྱི་ཆེ་བ་ཕུལ་དུ་ཕྱིན་པ་ཐོབ་པའོ། ། དེའང་དང་པོ་ནི། བློ་དང་ལྡན་པས་ཞེས་བྱ་བའི་ཚིགས་སུ་བཅད་པས་བསྟན་ཏོ། ། གཉིས་པ་ནི་ཐུབ་པས་གསུངས་པའི་ཞེས་བྱ་བའི་ཚིགས་སུ་བཅད་པས་བསྟན་ཏོ། ། སེམས་རྣམ་པ་དྲུག་པོ་རྩ་བའི་སེམས་དང༌། རྗེས་སུ་སྤྱོད་པའི་སེམས་དང༌། རྣམ་པར་སྤྱོད་པའི་སེམས་དང༌། ངེས་པར་འཛིན་པའི་སེམས་དང༌། བསྔོ་བའི་སེམས་དང༌། སྨོན་ལམ་གྱི་སེམས་ནི་བསྟན་པའི་ཆོས་ཀྱི་རང་བཞིན་ཡིན་ནོ། ། དེ་དག་ཀྱང༌། དང་པོ་མིང་ལ་དམིགས་པ་སྟེ། ། གཉིས་པ་མིང་ཅན་སྣང་བ་ཡིན། ། གསུམ་པ་མིང་ཅན་གཉིས་པ་ཡི། ། མཚན་ཉིད་ཡོངས་སུ་སྤྱོད་པའོ། ། བཞི་པ་མཚན་ཉིད་དེས་འཛིན་ཏེ། ། ལྔ་པ་ངེས་པའི་མིང་ཅན་ཏེ། ། མིང་ལ་ཉེ་བ་ཕུད་པ་ཉིད། ། དྲུག་པ་མིང་དེ་ལ་དམིགས་ནས། ། དེ་ཉིད་ཐོབ་བྱ་ལ་བདུན་པའོ། ། སེམས་དྲུག་པོ་ཡང་རྩ་བའི་སེམས་དུ་ཉེ་བར་འདུའོ། ། དེས་ན་གསུང་རབ་ལ་དམིགས་ནས་སྦྱིན་པ་ལ་སོགས་པ་སྒྲུབ་པ་ན། སྒྱུ་མ་ལྟ་བུར་ཡོངས་སུ་ཤེས་པས། གསུང་རབ་ཀྱི་དེ་ཁོ་ན་སྟོང་པ་ཉིད་དྲན་པས་ཡུལ་དུ་བྱེད་པ་དང༌། དྲན་པ་དེ་ཉིད་ཀྱང༌། དེ་ཁོ་ན་མ་ཡིན་པར་ཡོངས་སུ་ཤེས་པས། ཚོགས་ཡོངས་སུ་སྒྲུབ་སྟེ། ཐམས་ཅད་མཁྱེན་པའི་ཡོན་ཏན་མཐའ་དག་མངོན་དུ་བྱེད་དོ། ། དེ་ཁོ་ནའི་སྐབས་སོ། ། ། ། ལེའུ་བརྒྱད་པ། མཐུ་བཤད་པ། དེ་ཁོ་ན་མཐོང་བ་ནི་སེམས་ཅན་སྨིན་པའི་སྤྱོད་པ་ལ་འཇུག་གོ ། དེའང་རྣམ་པ་གསུམ་སྟེ། ཐབས་གང་གིས་སྨིན་པར་བྱེད་པའི་མཐུ་དང༌། བྱེད་པ་པོ་གང་ཞིག་གིས་སྨིན་པར་བྱེད་པ་བདག་སྨིན་པ་དང༌། ལས་གང་སྨིན་པར་བྱ་བའི་སེམས་ཅན་སྨིན་པ་གསུམ་རིམ་པ་བཞིན་སྟོན་ཏོ། ། མཐུ་ལ་རྣམ་པ་བདུན་ཏེ། ངོ་བོ་ཉིད་ལ་སོགས་པ་རྣམ་པ་དྲུག་གིས་མཚན་ཉིད་རྣམ་པར་དབྱེ་བ་དང༌། ཡོན་ཏན་གྱི་ཆེ་བའོ། ། མཐུའི་སྐབས་སོ།

། ། ། ལེའུ་དགུ་པ། ཡོངས་སུ་སྨིན་པ་བཤད་པ། བདག་ཡོངས་སུ་སྨིན་པ་ལ་རྣམ་པ་གསུམ་སྟེ། མདོར་བསྟན་པ་དང༌། རྒྱས་པར་རྣམ་པར་དབྱེ་བ་དང༌། ཆེ་བ་ཉིད་དོ། ། དང་པོ་ནི་གཉིས་ཏེ། ཚོགས་དང༌། རྟེན་སྨིན་པའོ། ། ཚོགས་ལ། ལམ་ལ་དགའ་བ་དང༌། དེ་སྟོན་པ་ལ་དད་པ་དང༌། ཡུལ་ཉོན་མོངས་པ་ཞི་བ་གསུམ་ནི། དགེ་བའི་བསམ་པ་སྟེ་རང་གི་དོན་ནོ། ། བརྩེ་བའི་བསམ་པ་ནི་གཞན་དོན་ཏེ། དེ་བཞི་ནི་བསམ་པའོ། ། བཟོད་པ་ནི་སྦྱོར་ བའོ། ། བསམ་པ་དང་སྦྱོར་བ་དེ་ནི་བསོད་ནམས་ཀྱི་ཚོགས་སོ། ། ཡིད་གཞུངས་པ་ནི་ཡེ་ཤེས་ཀྱི་ཚོགས་ཏེ། དེའང་མི་བརྗེད་པ་དང༌། ཤིན་ཏུ་བརྟགས་པ་ལ་འདོད་དོ། ། རྟེན་སྨིན་པ་ཡང་རྣམ་པ་གསུམ་སྟེ། ཉེ་བར་ལེན་པ་ནུས་པ་ཞུགས་པ་མཐུ་ཅན་ཉིད་དང༌། མི་མཐུན་པའི་རྐྱེན་གྱི་བར་ཆད་དང་བྲལ་བས་མི་ཕྲོགས་པ་དང༌། མཐུན་པའི་རྐྱེན་ཚང་བས་ཡན་ལག་ལྡན་པ་སྟེ། དད་པ་དང༌། གཡོ་མེད་པ་དང༌། སྒྱུ་མེད་པ་དང༌། ནད་ཉུང་བ་དང༌། ཤེས་རབ་སྦྱངས་པ་ཞེས་བྱ་བ་སྤོང་བའི་ཡན་ལག་ལྔ་དང་ལྡན་པའོ། ། རྒྱས་པར་རྣམ་པར་དབྱེ་བ་ནི་རེ་རེ་ལ་ཡང་རྒྱུ་དང༌། ངོ་བོ་ཉིད་དང༌། ལས་སྟོན་པའི་ཚིགས་སུ་བཅད་པ་རྒྱུའོ། ། ཆེ་བ་ཉིད་ནི་རང་གི་དོན་དང་གཞན་གྱི་དོན་གཉིས་ཀྱིས་བསྟན་ཏོ། ། གཞན་ཡོངས་སུ་སྨིན་པ་ལ་ལྔ་ལས། དང་པོ་ཡོངས་སུ་སྨིན་པའི་མཚན་ཉིད་ནི་ཅི་ལྟར་ཞེས་བྱ་བའོ།། གཉིས་པ་རབ་ཏུ་དབྱེ་བ་ནི། རྣམ་པ་གསུམ་གྱིས་སྟོན་ཏེ། རྣམ་པ་གང་དག་སྨིན་པ་དང༌། བྱེད་པ་གང་གིས་སྨིན་པ་དང༌། མཚན་ཉིད་ཇི་ལྟར་སྨིན་པའོ། ། དེའང་བྲལ་བ་དང༌། ཡོངས་སུ་དང༌། རབ་ཏུ་སྨིན་པ་ནི་དང་པོ་སྟེ། དག་པ་དང༌། ཁྱབ་པ་དང༌། ཐུན་མོང་མ་ཡིན་སྨྀན་པའོ། ། མཐུན་པར་དང༌། ལེགས་པར་དང༌། རྟོགས་པས་སྨིན་པ་ནི་གཉིས་པའོ། ། རྟག་ཏུ་དང་གོང་དུ་སྨིན་པ་ནི་ཐ་མའོ། ། གསུམ་པ་སྨིན་པར་བྱེད་པའི་བསམ་པ་ནི་ཅི་ལྟར་ཞེས་བྱ་བའི་ཚིགས་སུ་བཅད་པ་གཉིས་སོ། ། བཞི་པ་སྦྱོར་བ་ནི་ཕ་རོལ་ཏུ་ཕྱིན་པ་དྲུག་ལ་སྦྱོར་བའི་ཚིགས་སུ་བཅད་པ་དྲུག་གོ

། དེ་ལ་སྦྱིན་པ་ལ་རྣམ་པ་གསུམ་སྟེ། དངོས་པོ་དང༌། ཞིང་དང༌། བསམ་པའི་ཁྱད་པར་རོ། ། དེའང་ལུས་དང་ལོངས་སྤྱོད་མཐའ་དག་སྦྱིན་པ་དང༌། མཉམ་པར་སྦྱིན་པ་དང༌། མི་ངོམས་པའི་བསམ་པས་སྦྱིན་པའོ། ། ཡོངས་སུ་སྨིན་པའི་གནས་སྐབས་སོ། ། ། ། ལེའུ་བཅུ་པ། བྱང་ཆུབ་བཤད་པ། དེ་ལྟར་རང་བཞིན་གྱིས་བཟང་བའི་རིགས་དང༌། འཇིག་རྟེན་ལས་འདས་པའི་སེམས་བསྐྱེད་དང༌། མ་གོས་པའི་སྤྱོད་པ་རྣམས་བཤད་ནས། མཐར་མི་གནས་པའི་རྟོགས་པ་དང༌། ཕུན་སུམ་ཚོགས་པའི་འབྲས་བུ་གཉིས་བྱང་ཆུབ་ཀྱི་ལེའུར་འཆད་དེ། བྱང་ཆུབ་ཐོབ་པའི་གནས་སྐབས་ཙམ་དུ་ལྟ་བའི་ཕྱིར་རོ།། སྐྱེ་བའི་རིམ་པའམ། བསྟན་པའི་རིམ་པ་ཉེ་བར་བཟུང་ན། སྦྱོར་བའི་བྱང་ཆུབ་མི་གནས་པའི་ལྟ་བ་ཉིད་དང་པོར་བཤད་པར་རིགས་ཀྱང༌། གཙོ་བོའི་རིམ་པ་ཉེ་བར་བཟུང་ནས། ཕུན་སུམ་ཚོགས་པའི་ཐོབ་པ་མཆོག་གི་བྱང་ཆུབ་འཆད་དེ། བྱང་ཆུབ་གྱི་ལེའུར་བསྟན་པར་བྱའིགཙོ་བོ་ཡིན་པའི་ཕྱིར་རོ། ། བྱང་ཆུབ་འདི་སྐབས་འདིའང་མདོར་བསྡུས་ན་རྣམ་པ་གསུམ་གྱིས་སྟོན་ཏེ། བྱང་ཆུབ་མཆོག་དང༌། དེ་དང་ཉེ་བའི་བྱང་ཆུབ་དང༌། བྱང་ཆུབ་ལ་སྤྲོ་བ་སྐྱེད་པའོ། ། དང་པོ་ནི་རྣམ་པ་བཞིས་སྟོན་ཏེ། ཕུན་སུམ་ཚོགས་པ་གཉིས་གྱི་མཚན་ཉིད་དང༌། དོན་གཉིས་ཀྱི་མཚན་ཉིད་དང༌། དབྱིངས་དང་རིག་པ་གཉིས་ཀྱི་མཚན་ཉིད་དང༌། ཕན་ཚུན་གཅིག་དང་དུ་མ་ལས་གྲོལ་བའི་མཚན་ཉིད་དོ། ། ཕུན་སུམ་ཚོགས་པ་གཉིས་ལས། ཡེ་ཤེས་ཕུན་སུམ་ཚོགས་པ་ལ་གཉིས་ཏེ། རང་བཞིན་དང༌། ཡོན་ཏན་དང༌། མཛད་པའོ། ། རང་བཞིན་ནི། ཡང་དག་པར་འགྲུབ་པ་དང༌། ངོ་བོ་ཉིད་དང༌། དཔེ་གསུམ་གྱི་སྒོ་ནས་ཚོགས་སུ་བསྔོ་བ་དང་པོ་གཉིས་ཀྱིས་བསྟན་ནས། ཕྱི་མས་གསལ་བར་བྱེད་དོ། ། ཡོན་ཏན་གཉིས་ཏེ། ཟབ་པ་དང༌། རྒྱ་ཆེ་བའོ། ། ཟབ་པ་ནི་རྣམ་པ་གཉིས་ཏེ། ཆོས་རྣམས་ཐམས་ཅད་ཅེས་བྱ་བ་ཕྱེད་སྔ་མས་ནི། ཡོངས་སུ་གྲུབ་པ་མཐའ་ལས་འདས་པ་བརྗོད་པ་དང། དེ་ནི་ཆོས་དཀར་ཞེས་བྱ་བ་ཕྱེད་ཕྱི་མས་གཞན་གྱི་དབང་མཐའ་ལས་འདས་པར་བརྗོད་པས་སོ།

། རྒྱ་ཆེ་བ་ཡང་རྣམ་པ་གཉིས་ཏེ། རིན་པོ་ཆེའི་འབྱུང་གནས་ཀྱི་དཔེས་སངས་རྒྱས་ཀྱི་ཆོས་རྒྱ་ཆེན་པོ་འཛིན་པ་དང༌། སྤྲིན་གྱི་དཔེས་སེམས་ཅན་གྱི་དོན་གྱི་དོན་རྒྱ་ཆེན་པོ་བྱེད་པ་སྟེ། རང་དང་གཞན་གྱི་དོན་རྒྱ་ཆེ་བའོ། ། དེ་སྐད་དུ་ཡང་འོག་ནས། སྟོབས་སོགས་སངས་རྒྱས་ཆོས་རྣམས་ལ། ། བྱང་ཆུབ་རིན་ཆེན་འབྱུང་གནས་འདྲ། ། འགྲོ་བའི་དགེ་བ་ལོ་ཏོག་ལ། ། སྤྲིན་ཆེན་དང་ཡང་འདྲ་བར་འདོད། ། ཅེས་འཆད་པར་འགྱུར་རོ། ། སློབ་དཔོན་གྱིས་བསྟན་པའི་ཆོས་རིན་པོ་ཆེའི་འབྱུང་གནས་སུ་གསུངས་པ་ནི། དེས་ཆོས་སྟོན་པའི་རྒྱུ་སྟོབས་ལ་སོགས་པའི་ཡོན་ཏན་ཉིད་མཚོན་པར་དགོངས་པས་མི་འགལ་ལོ། ། དོན་དེ་ཉིད་གསལ་བར་བྱེད་པ་ནི་སངས་རྒྱས་ཉིད་ནི་ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་ལའོ། ། མཛད་པ་ལ་རྣམ་པ་ལྔ་སྟེ། ཀུན་ནས་ཉོན་མོངས་པ་གསུམ་སེལ་བ་དང༌། སྡུག་བསྔལ་དང་ཕྱིན་ཅི་ལོག་གཉིས་སེལ་བ་དང༌། དེ་སེལ་བ་ཉིད་ཀྱིས་སྐྱབས་བླ་ན་མེད་པ་ཡིན་པ་དང༌། དེ་སེལ་བ་ཉིད་ཀྱི་རྒྱུ་མཚན་དང༌། སྐྱབས་ཀྱི་བྱེད་པ་མདོར་བསྡུ་བ་རྣམས་ཚིགས་སུ་བཅད་པ་ལྔས་རིམ་པ་བཞིན་བསྟན་ཏོ། ། དེ་ལ་ཚིགས་སུ་བཅད་པ་གཉིས་པའི་འཚེ་བ་དང་ངན་སོང་སེལ་བ་ནི་སྡུག་བསྔལ་སེལ་བའོ། ། ཐབས་མིན་ནི་ལམ་ལ་ཕྱིན་ཅི་ལོག་པའོ། ། འཇིག་ཚོགས་ནི་ཕུང་པོའོ། ། དེ་མ་སྤངས་པ་ཉིད་ཀྱང་དེ་ཉིད་ལ་རྟག་པ་དང་བདེ་བ་དང་བདག་དང་གཙང་བར་ཕྱིན་ཅི་ལོག་པ་ལས་བྱུང་བ་ཡིན་ལ་དེའང་དངོས་པོ་ལ་ཕྱིན་ཅི་ལོག་པ་ཉིད་དོ། ། ཐེག་པ་དམན་པར་འགྲོ་བ་ནི་འབྲས་བུ་ལ་ཕྱིན་ཅི་ལོག་པའོ། ། དེ་རྣམས་ལ་སྐྱོབ་པས་ནི་ལམ་དང་དངོས་པོ་དང་འབྲས་བུ་ལ་ཕྱིན་ཅི་ལོག་སེལ་བ་བརྗོད་དོ། ། ཡང་ཅིའི་ཕྱིར་སངས་རྒྱས་རྣམས་ཀུན་ནས་ཉོན་མོངས་པ་གསུམ་དང༌། སྡུག་བསྔལ་དང་ཕྱིན་ཅི་ལོག་སེལ་བར་མཛད་སྙམ་ན། ཚིགས་སུ་བཅད་པ་བཞི་པ། སངས་རྒྱས་ཆོས་ཀྱིས་ཤིན་ཏུ་རྫོགས་པའི་སྐུ་གང་ཡིན་ཞེས་གསུངས་ཏེ། བདག་དང་གཞན་གི་དོན་སྒྲུབ་པའི་རྟེན་དུ་གྱུར་པ།

ཡོན་ཏན་དམ་པ་དེ་འདྲ་བ་དང་ལྡན་པའི་ཕྱིར་རོ་ཞེས་བྱ་བའོ། ། སྤངས་པ་ཕུན་སུམ་ཚོགས་པ་ལ་བཞི་སྟེ། སྤངས་པའི་རང་བཞིན་དང༌། ཡོན་ཏན་གྱི་རྣམ་པ་དང༌། སྤངས་པ་དང་ལྡན་པའི་དངོས་པོ་དང༌། དེའི་མཛད་པའོ། ། དང་པོ་ལ་གསུམ་ལས། གང་ལ་ཞེས་བྱ་བའི་ཚིགས་སུ་བཅད་པ་ནི། བྲལ་བའི་རང་བཞིན་དང༌། ལྡན་པའི་རང་བཞིན་བརྗོད་དོ། ། དེ་བཞིན་གཤེགས་པ་དེ་ནི་ཞེས་བྱ་བས་ནི་ཐུན་མོང་མ་ཡིན་པའི་རང་བཞིན་བརྗོད་དོ། ། ཡོན་ཏན་གྱི་རྣམ་པ་ནི་གནས་པ་ཞེས་བྱ་བའི་ཚིགས་སུ་བཅད་པས་བསྟན་ཏོ། ། འདིས་ཡོན་ཏན་རྣམ་པ་དྲུག་བསྟན་ཏེ། མི་རྟག་པའི་ཡོན་ཏན་དང༌། རྟག་པའི་ཡོན་ཏན་དང༌། ཀུན་རྫོབ་ཀྱི་ཡོན་ཏན་དང། དོན་དམ་པའི་ཡོན་ཏན་དང༌། འབྲས་བུར་གྱུར་པའི་ཡོན་ཏན་དང༌། རྒྱུར་གྱུར་པའི་ཡོན་ཏན་ནོ། ། དེ་ལ་གཞན་གྱི་དོན་འཇུག་པ་དེ་འབྱུང་བ་དང༌། རང་གི་དོན་ནི་འདི་ལྟ་བུ་ཐུན་མོང་མ་ཡིན་པའི་ཡོན་ཏན་རབ་ཏུ་འཇུག་པ་ནི་སྐྱེ་བའི་ཡོན་ཏན་ནོ། ། ཉོན་མོངས་པའི་རྒྱུ་རྣམ་པར་རྟོག་པ་མི་འཇུག་པ་དང༌། དེ་ལ་བརྟེན་པའི་ཉོན་མོངས་པ་ལྡོག་པ་ནི། འགགས་པའི་ཡོན་ཏན་ནོ། ། དེ་ལྟར་སྐྱེ་བ་དང་འགག་པའི་ཡོན་ཏན་ནི། མི་རྟག་པའི་ཡོན་ཏན་ནོ། ། ཀུན་འཇུག་སྟེ་དུས་ཐམས་ཅད་དུ་གནས་པ་ནི། རྟག་པའི་ཡོན་ཏན་ནོ། ། གཉིས་ནི་དང་པོ་འབྱུང་བ་དང༌། ཐ་མར་ཟད་པ་ཀུན་ཏུ་སྟོན་པ་ཏེ། ཀུན་རྫོབ་ཀྱི་ཡོན་ཏན་ནོ། ། མི་གཉིས་ནི་འཁོར་བ་དང་མྱ་ངན་ལས་འདས་པ་དབྱེར་མེད་པར་མཁྱེན་པ་སྟེ། དོན་དམ་པའི་ཡོན་ཏན་ནོ། ། མཉམ་པ་ནི་རྣམ་པར་གྲོལ་བ་སྟེ་ཤེས་རབ་ཀྱི་འབྲས་བུའོ། ཁྱད་འཕགས་ནི་སངས་རྒྱས་ཀྱི་ཆོས་ཏེ་ཡེ་ཤེས་ཀྱི་འབྲས་བུའོ། ། དེ་གཉིས་ནི་འབྲས་བུར་གྱུར་པའི་ཡོན་ཏན་ནོ། ། ཀུན་འགྲོ་ནི་ཐེག་པ་གསུམ་ག་རབ་ཏུ་སྟོན་པའི་སྒོ་ནས་ཐོབ་པར་མཛད་པ་སྟེ་རྒྱུའི་ཡོན་ཏན་ ནོ། ། དེ་ལ་མི་རྟག་པ་ནི་སྤངས་པ་དང་ཡེ་ཤེས་ཏེ། ལམ་གྱིས་སྒྲུབ་པའོ། ། རྟག་པ་ནི་ཆོས་ཉིད་དུ་གནས་པའོ། ། ཀུན་རྫོབ་ནི་ཡེ་ཤེས་ཀྱི་ཡུལ་ལོ།

། དོན་དམ་པ་ནི་ཤེས་རབ་ཀྱི་ཡུལ་ལོ། ། མཉམ་པ་ནི་རྣམ་པར་གྲོལ་བའི་སྐུའོ། ཁྱད་འཕགས་ནི་ཆོས་ཀྱི་སྐུའོ། ། ཀུན་འགྲོའི་བདག་ཉིད་ནི་ཐུགས་རྗེ་ཆེན་པོའི་མཛད་པའོ། ། སྤངས་པ་དང་ལྡན་པའི་དངོས་པོ་ནི་རྣམ་པ་བཞིས་བསྟན་ཏོ། ། རྟག་པ་ཉིད་ཀྱི་རང་བཞིན་ནི། ཅི་ལྟར་ནམ་མཁའ་ཞེས་བྱ་བའི་ཚིགས་སུ་བཅད་པ་ཕྱེད་ཀྱིས་བསྟན་ཏེ། རྟག་པ་དང་ཁྱབ་པ་གཉིས་ཀ་བརྗོད་ཀྱང་རྟག་པ་གཙོ་བོར་བསྟོན་པའོ། ཁྱབ་པ་ཉིད་ཀྱི་རང་བཞིན་ཕྱེད་འོག་མས་སོ། ། ངེས་པ་ཉིད་ཀྱི་རང་བཞིན་ནི། ཇི་ལྟ་བུའི་ཞེས་བྱ་བའི་ཚིགས་སུ་བཅད་པས་སོ། ། མི་རྟག་པ་ཉིད་ཀྱི་རང་བཞིན་ནི། ཅི་ལྟར་མེ་ནི་ཞེ་བྱ་བའི་ཚིགས་སུ་བཅད་པས་བསྟན་ཏོ། ། སྤངས་པ་དང་ལྡན་པ་དེའི་མཛད་པ་ནི་རྣམ་པ་གཉིས་ཏེ། ལྷུན་གྱིས་གྲུབ་པ་དང༌། རྒྱུན་མི་འཆད་པའོ། ། དང་པོ་ནི་ཇི་ལྟར་རྔ་དག་ཅེས་བྱ་བའི་ཚིགས་སུ་བཅད་པས་ནི་གསུང་གི་འཕྲིན་ལས་ལྷུན་གྱིས་གྲུབ་པར་བསྟན་ལ། གཉིས་པས་ནི་སྐུའི་འཕྲིན་ལས་ལྷུན་གྱིས་གྲུབ་པར་བསྟན་ཏོ། ། རྒྱུན་མི་འཆད་པ་ནི། ཇི་ལྟར་མཁའ་ལ་ཞེས་བྱ་ལ་སོགས་པའི་ཚིགས་སུ་བཅད་པ་གཉིས་ཀྱིས་དང་པོས་བསྟན་ནས་ཕྱི་ལས་བཤད་དོ། ། ཡེ་ཤེས་དང་སྤངས་པ་དེ་ཉིད་རང་དང་གཞན་གྱི་དོན་གཉིས་སུ་རྣམ་པར་བཞག་ནས་འཆད་པར་བྱེད་དོ། ། རང་གི་ཀྱང་རྣམ་པ་གཉིས་ཏེ། ཟབ་པ་དང༌། རྒྱ་ཆེ་བའོ། ། ཟབ་པ་ཡང་རྣམ་པ་ལྔ་སྟེ། མཚན་ཉིད་ཟབ་པ་དང༌། དངོས་པོ་ཟབ་པ་དང༌། མཛད་པ་ཟབ་པ་དང༌། ཟབ་མོ་གསུམ་གི་དོན་མདོར་བསྡུ་བ་དང༌། ཟབ་མོ་དེ་ཉིད་སྙིང་པོའི་དོན་དུ་བསྟན་པའོ། །མཚན་ཉིད་ཟབ་ལ་རྣམ་པ་བཞི་ལས། གཙང་བའི་མཚན་ཉིད་ནི་རྣམ་པ་གཉིས་ཏེ། རང་བཞིན་གྱིས་དག་པ་དང་དྲི་མ་དང་བྲལ་བ་སྟེ། སྔ་མ་ཕྱི་མར་ཁྱད་མེད་ཀྱང༌། སྒྲིབ་པ་ཀུན་གྱི་དྲི་མ་མེད་པ། ། ཞེས་བྱ་བས་རིམ་པ་བཞིན་བསྟན་ཏོ། ། བདག་གི་མཚན་ཉིད་སྟོན་པ་དང༌། སྟོང་པ་ཉིད་ནི་རྣམ་དག་ན་ཞེས་བྱ་བའོ། ། སྒྲོ་སྐུར་གྱི་མཐའ་ལས་འདས་པ་ནི་མི་སླུ་བའི་དོན་གྱིས་ན་རང་བཞིན་ཡིན་ལ།

དེས་ན་བདག་ཡིན་ནོ། ། རྟག་པའི་མཚན་ཉིད་ནི། དེའི་ཕྱིར་སངས་རྒྱས་ཞེས་བྱ་བའི་ཚིགས་སུ་བཅད་པའོ། །སྒྲོ་སྐུར་གྱི་མཐའ་ལས་འདས་པ་དེའི་ཕྱིར་ན་འཁོར་བ་དང་དངོས་པོ་ཡོད་པ་དང་མྱ་ངན་ལས་འདས་ལ་དངོས་པོ་མེད་པར་མི་རྟོག་པས་རྟག་པ་ཡིན་ནོ། ། བདེ་བའི་མཚན་ཉིད་ནི། ཅི་ལྟར་ལྕགས་ལ་ཞེས་བྱ་བའི་ཚིགས་སུ་བཅད་པས་སྟོན་ཏོ། ། སྡུག་བསྔལ་གྱི་རྩ་བ་ཉོན་མོངས་པ་དང༌། སྡུག་བསྔལ་གྱི་གཞི་རྣམ་པར་རྟོག་པ་དག་ལོག་པས་སྡུག་བསྔལ་འབྱུང་བ་མེད་པ་དང༌། དེ་ལས་ལྡོག་པའི་ཏིང་ངེ་འཛིན་དང་ཤེས་རབ་འཇུག་པ་ནི། བདེ་བ་དམ་པ་ཡིན་ནོ། ། དངོས་པོ་ཟབ་པ་སྟོན་པ་ནི། ཟག་མེད་དབྱིངས་ན་ཞེས་པའི་ཚིགས་སུ་བཅད་པའོ། ། དངོས་པོ་ཞེསས་བྱ་བ་ནི།

 མཚན་ཉིད་དང་ལྡན་པའི་དོན་ཏེ། སངས་རྒྱས་རྣམས་ཀྱི་སྐུའི་རང་བཞིན་སེམས་ཀྱི་རྒྱུ་ཉིད་དོ། ། ལུས་མེད་པ་ནི་ངར་འཛིན་པའི་སེམས་རྒྱུད་ཟད་པའོ། ། སྔོན་གྱི་ལུས་རྗེས་འབྲང་བ་ནི་བདག་མེད་པ་རྟོགས་པའི་ཡེ་ཤེས་ཀྱི་རྒྱུད་ཐ་དད་པར་ཡོད་པའོ། ། ཡང་ན་ཆོས་སྐུ་དང་གཟུགས་སྐུ་ལ་རིམ་བཞིན་བལྟའོ། ། མཛད་པ་ལ་རྣམ་པ་གསུམ་སྟེ། ཐུན་མོང་གི་མཛད་པ་དང༌། སྐུ་གསུང་ཐུགས་ཀྱི་མཛད་པ་དང༌། ཐུགས་ཀྱི་མཛད་པ། ཟབ་བོ། ། དང་པོ་རྣམ་པ་བཞི་ལས། རིན་པོ་ཆེའི་འབྱུང་གནས་ཀྱི་དཔེས་ནི། སངས་རྒྱས་ཀྱི་ཆོས་འཛིན་པའི་མཛད་པ་བསྟན་ཏོ། ། སྤྲིན་ཆེན་པོའི་དཔེས་ནི་སེམས་ཅན་སྨིན་པར་བྱེད་པའི་མཛད་པའོ། ། ཟླ་བ་ཉ་བའི་དཔེས་ནི་སངས་རྒྱས་ཀྱི་ཆོས་མངོན་པར་གྲུབ་པའི་རྒྱུ་ཡོངས་སུ་རྫོགས་པར་མཛད་པ་བསྟན་ཏོ། ། ཉི་མ་ཆེན་པོའི་དཔེས་ནི། སེམས་ཅན་སྨིན་པར་བྱེད་པ་མངོན་པར་འགྲུབ་པའི་རྒྱུ་བསྟན་ཏེ། ཆོས་ཀྱི་ཆར་རབ་ཏུ་འཛིན་པ་ནི་ཡེ་ཤེས་ཆེན་པོ་ཡིན་ནོ། ། སྐུ་གསུང་ཐུགས་ཀྱི་མཛད་པ་སྟོན་པ་ནི། ཇི་ལྟར་ཉི་མའི་ཞེས་བྱ་བའི་ཚིགས་སུ་བཅད་པ་གཉིས་ཏེ། དང་པོས་བཀོད་ནས་གཉིས་པ་དོན་ལ་སྦྱོར་བའོ། ། ཐུགས་ཀྱི་མཛད་པ་ནི་རྣམ་པ་བཞི་ལས། དང་པོ་སྐྱེ་བ་ཟབ་པ་ནི། དཔེར་ན་ཉི་མའི་འོད་ཟེར་དག་ཅེས་བྱ་བའི་ཚིགས་སུ་བཅད་པས་སྟོན་ཏེ། ཐམས་ཅད་དུས་གཅིག་ཏུ་སྐྱེ་བ་ནི། རབ་ཏུ་རྟོགས་པར་དཀའ་བའི་ཕྱིར་རོ། ། ཡུལ་ལ་འཇུག་པ་ཟབ་པ་ནི། ཇི་ལྟར་ཉི་མའི་འོད་ཟེར་དག་ཅེས་བྱ་བའི་ཚིགས་སུ་བཅད་པ་གཉིས་ཀྱིས་སྟོན་ཏེ། འབད་རྩོལ་མེད་པར་ཡུལ་ལ་འཇུག་པ་དང༌། ཅིག་ཅར་ཐམས་ཅད་ལ་ཁྱབ་པར་འཇུག་པས་རྟོགས་པར་དཀའ་བའི་ཕྱིར་རོ། ། མི་སྐྱེ་བ་ཟབ་པ་ནི། ཇི་ལྟར་ཉི་མའི་ཞེས་བྱ་བའི་ཚིགས་སུ་བཅད་པ་སྟེ། སེམས་ཅན་གྱི་སེམས་ཀྱི་རྒྱུད་ལ་ཐམས་ཅད་མཁྱེན་པའི་ཡེ་ཤེས་བསྐྱེད་མི་དགོས་པར་ཡོད་པ་ནི་ཤེས་དཀའ་བའི་ཕྱིར་རོ། ཁྱད་པར་དུ་འཕགས་པ་ཟབ་པ་ནི། ཇི་ལྟར་མདུད་པའི་ཞེས་བྱ་བའི་ཚིགས་སུ་བཅད་པ་སྟེ།

སྤངས་པ་འདྲ་བ་ལས་དེས་རབ་ཏུ་ཕྱེ་བའི་ཡེ་ཤེས་མི་འདྲ་བ་ནི་རྟོགས་དཀའ་བའི་ཕྱིར་རོ། ། ཟབ་མོ་གསུམ་གྱི་དོན་བསྡུས་པ་ནི། དྲི་མེད་དབྱིངས་ལ་ཞེས་བྱ་བའི་ཚིགས་སུ་བཅད་པའོ། ། ཟབ་མོ་དེ་ཉིད་སྙིང་པོའི་དོན་དུ་སྟོན་པ་ནི། དེ་བཞིན་ཉིད་ནི་ཞེས་བྱ་བའི་ཚིགས་སུ་བཅད་པའོ། ། རྒྱ་ཆེ་བ་ལ་བཞི་ལས། དང་པོ་འབྱོར་པ་ཕུལ་དུ་ཕྱིན་པའི་ཁྱད་པར་ནི། ཉན་ཐོས་རྣམ་ཀྱི་འབྱོར་པས་ནི་ཞེས་བྱ་བའི་ཚིགས་སུ་བཅད་པ་གཉིས་སོ། །གཉིས་པ་འབྱོར་པ་དཔག་ཏུ་མེད་པའི་ཁྱད་པར་ནི། སངས་རྒྱས་རྣམས་ཀྱི་འབྱོར་པ་ནི་ཞེས་བྱ་བའི་ཚིགས་སུ་བཅད་པའོ། ། གསུམ་པ་འབྱོར་པའི་རྣམ་པར་དབྱེ་བའོ། ། འདི་ལ་བཞི་ལས། དབང་པོ་དྲུག་གཞན་དུ་གྱུར་པ་ནི། དབང་པོ་ལྔ་རྣམ་ཞེས་བྱ་བའི་ཚིགས་སུ་བཅད་པ་གཉིས་སོ། ། དོན་དང་བཅས་པའི་འཛིན་པ་དྲུག་གཞན་དུ་གྱུར་པ་ནི། དོན་བཅས་ཞེས་བྱ་བའི་ཚིགས་སུ་བཅད་པ་གཉིས་སོ། ། ལུས་གཞན་དུ་གྱུར་པ་ནི། རྟེན་ནི་ཞེས་བྱ་བའི་ཚིགས་སུ་བཅད་པའོ། ། ལོངས་སྤྱོད་ཀྱི་གཙོ་བོ་གཞན་དུ་གྱུར་པ་ནི། ཚིགས་སུ་བཅད་པ་གཉིས་ཏེ། སྔ་མས་ནི་རིགས་པར་བྱ་བའི་གཙོ་བོ་གཞན་དུ་གྱུར་པ་བརྗོད་ལ། ཕྱི་མས་ནི་རེག་པར་བྱ་བའི་གཙོ་བོ་མ་ཡིན་པའི་གཙོ་བོ་གཞན་དུ་གྱུར་པ་བརྗོད་དོ། ། བཞི་པ་འབྱོར་པའི་དོན་བསྡུས་ནས་སྟོན་པ་ནི། དེ་ལྟར་ཞེས་བྱ་བའོ། །གཞན་གྱི་དོན་ལ་རྣམ་པ་ལྔ་ལས། དང་པོ་གཞན་དོན་གྱི་མཚན་ཉིད་སྟོན་པ་ནི། འདི་ནི་འཇིག་རྟེན་ཞེས་བྱ་བའི་ཚིགས་སུ་བཅད་པ་གཉིས་ཏེ། སྔ་མས་ནི་གཞན་དོན་གྱི་རྣམ་པའི་མཚན་ཉིད་བསྟན་ལ། ཕྱི་མས་ནི་མཐར་ཐུག་པའི་མཚན་ཉིད་བསྟན་ཏོ། ། རྣམ་པ་ལ། དགེ་བ་འཕེལ་བའི་འཇིག་རྟེན་རྣམ་དག་མཆོག་ཏུ་འགྲོ་ཞེས་བྱ་བ་ནི། དགེ་བ་བསགས་པ་རྣམ་པར་གྲོལ་བར་གྱུར་པའོ། ། འོ་ན་གཏན་དགེ་བ་མ་བསགས་པ་ཇི་ལྟར་ཉམས་ན། དགེ་བ་མ་བསགས་དགེ་བ་འཕེལ་བའི་མཆོག་ཏུ་འགྲོ་ཞེས་བྱ་བའོ། ། དགེ་བ་མ་བསགས་པ་དེ་རྣམ་པར་གྲོལ་བ་ཡང་དགེ་བ་ཡོངས་སུ་སྨིན་པ་ལ་མི་ལྟོས་ལ་ཁོ་ན་འགྱུར་རམ་ཞེ་ན།

མ་ཡིན་ནོ་ཞེས་སྟོན་པ་ནི། དེ་ལྟར་མ་སྨིན་སྨིན་པར་རྟག་འགྲོ་ཞེས་བྱ་བའོ། ། གཉིས་པ་སྦྱོར་བ་འཇུག་པ་ནི། དེ་ནི་ཅིག་ཅར་ཞེས་བྱ་བའོ། ། གསུམ་པ་བསམ་པ་མི་འཇུག་པ་ནི། སངས་རྒྱས་རྣམས་འདི་སྙམ་ཞེས་བྱ་བའི་ཚིགས་སུ་བཅད་པ་གཉིས་ཏེ། གཅིག་གིས་ནི་དོན་དང༌། གཉིས་པ་ནི་དཔེ་བརྗོད་པའོ། ། བཞི་པ་རྒྱུད་ལ་འཕེལ་བ་ནི། ཇི་ལྟར་མར་མེ་ཞེས་བྱ་བའོ། ། ལྔ་པ་ཁམས་ལ་འཕེལ་འགྲིབ་མེད་པ་ནི་ཇི་ལྟར་རྒྱ་མཚོ་ཞེས་བྱ་བའོ། ། སྤངས་པ་དང་ཡེ་ཤེས་དང༌། རང་དང་གཞན་གྱི་དོན་རྣམ་པར་བཞག་པ་དེ་ཉིད། དབྱིངས་དང༌། ཡེ་ཤེས་གཉིས་སུ་རྣམ་པར་བཞག་ནས་འཆད་དོ། ། དབྱིངས་ལ་རྣམ་པ་བདུན་ལས་ཐ་མ་འཇུག་པའི་དོན་སྐུ་གསུམ་གཏན་ལ་དབབ་བའོ། ། འདི་ལ་ལྔ་ལས། དང་པོ་སྐུའི་རྣམ་པར་དབྱེ་བ་ནི། སངས་རྒྱས་རྣམས་ཀྱི་སྐུ་དབྱེ་བ་ཞེས་བྱའོ། ། གཉིས་པ་སོ་སོའི་ཁྱད་པར་ལ་རྣམ་པ་གསུམ་ལས། ལོངས་སྤྱོད་རྫོགས་པའི་ཁྱད་པར་ནི། ལོངས་སྤྱོད་རྫོགས་པའི་ཞི་བ་ཀུན་ཏུ་ཞེས་བྱ་བ། འདི་ལ། གང་དང་ལྷན་ཅིག་ཏུ་ལོངས་སྤྱོད་པའི་འཁོར་དང༌། གང་དུ་ལོངས་སྤྱོད་པ་ཞིང་དང༌། གང་གིས་ལོངས་སྤྱོད་པ་མཚན་དང་ལྡན་པའི་སྐུ་དང༌། གང་ལ་ལོངས་སྤྱོད་པ་ཆོས་རྣམས་ནི་ལོངས་སྤྱོད་རྫོགས་པའི་རང་བཞིན་ནོ། ། མཛད་པ་ནི་འཕྲིན་ལས་ཏེ། དེ་ལྟར་གཉིས་བསྟན་ཏོ། ། རང་བཞིན་ཡང༌། ཐ་མི་དད་པ་མཉམ་པ་དང༌། ཟབ་པ་ཕྲ་བ་དང༌། དེ་དང་འབྲེལ་བ་ཞེས་བྱ་བ། ཡོན་ཏན་གྱི་ལོངས་སྤྱོད་རྫོགས་པའི་རྟེན་བྱེད་པས་རྒྱ་ཆེ་བ་སྟེ། དེ་གསུམ་ནི་མཚན་ཉིད་དོ། ། དགྱེས་དགུར་ཞེས་བྱ་བ་ནི་འཕྲིན་ལས་བསྟན་ཏེ། ལོངས་སྤྱོད་རྫོགས་ལ་འཇུག་པར་བྱེད་པ་ལ་བསྒྱུར་བའོ། ། སྤྲུལ་པའི་ཁྱད་པར་ལ་ཡང༌། ཚིགས་སུ་བཅད་པ་དང་པོས་ནི་རང་བཞིན་བསྟན་ལ། གཉིས་པས་ནི་ལས་བསྟན་ཏོ། ། གསུམ་པ་སྐུ་གསུམ་གྱི་གྲངས་ངེས་པ་སྟོན་པ་ནི། སྐུ་གསུམ་དག་གིས་ཞེས་བྱ་བའོ། ། བཞི་པ་མཉམ་པའི་དོན་སྟོན་པ་ནི། དེ་དག་རྟེན་དང་ཞེས་བྱ་བའི་ཕྱེད་དང་པོའོ།

། ལྔ་པ་རྟག་པའི་དོན་སྟོན་པ་ནི། རང་བཞིན་དང་ནི་ཞེས་བྱ་བའི་ཕྱེད་ཕྱི་མའོ། ། ཡེ་ཤེས་ལ་རྣམ་པ་གསུམ་སྟེ། དང་པོ་དབྱེ་བ་སྟོན་པ་ནི། མེ་ལོང་ཡེ་ཤེས་ཞེས་བྱ་བའོ། ། གཉིས་པ་སོ་སོའི་ཁྱད་པར་ནི་རྣམ་པ་བཞིའོ། ། དེ་ལས་མེ་ལོང་ལྟ་བུའི་ཁྱད་པར་ལ་ཡང་བཞི་སྟེ། མཚན་ཉིད་དང༌། མཛད་པ་དང༌། ངོ་བོ་ཉིད་དང༌། མིང་གི་དོན་ཏོ། ། དང་པོ་ནི་རྒྱུ་དང༌། ཡུལ་དང༌། དུས་དང༌། དམིགས་པ་དང༌། རྣམ་པ་མ་ཆད་པ་ལྔས་སྟོན་པ་ནི། མེ་ལོང་ཡེ་ཤེས་ང་ཡི་མེད་ཅེས་བྱ་བའོ། ། ལྷག་མ་གསུམ་ནི། ཚིགས་རྐང་གཉིས་དང༌། གཅིག་དང༌། གཅིག་གིས་གྲངས་བཞིན་བསྟན་ཏོ། ། གཉིས་པ་མཉམ་པ་ཉིད་ཀྱི་ཁྱད་པར་སྟོན་པ་ནི། མཉམ་ཉིད་ཡེ་ཤེས་སེམས་ཅན་ལ། །སྒོམ་པ་དག་པ་ལ་འདོད་དོ། ། ཞེས་བྱ་བས་རྒྱུད་དང༌། ཡང་ཕྱེད་ཀྱིས་་རང་བཞིན་དང༌། ཡང་ཕྱེད་ཀྱི་ཡོན་ཏན་དང༌། ཡང་ཕྱེད་ཀྱིས་འཕྲིན་ལས་བསྟན་པ་སྟེ་རྣམ་པ་བཞིས་བསྟན་ཏོ། ། གསུམ་པ་སོ་སོར་རྟོག་པའི་ཁྱད་པར་ནི། ཚིགས་བཅད་ཕྱེད་དང༌། གཅིག་གིས་རིམ་པ་བཞིན་དུ། མཚན་ཉིད་དང༌། ཡོན་ཏན་དང༌། བྱེད་པ་བསྟན་པས་སོ། ། བཞི་པ་བྱ་བ་སྒྲུབ་པའི་ཁྱད་པར་ནི། ཚིགས་བཅད་གཉིས་ཀྱིས་བསྟན་ཏོ། ། སྔ་མས་ནི་ངོ་བོ་ཉིད་བསྟན་ཏེ། སྤྲུལ་པ་སྒྲུབ་པའི་རྒྱུ་ནི་ངོ་བོ་ཉིད་ཡིན་ནོ། ། ཕྱི་མས་ནི་འབྲས་བུ་བསྟན་ཏེ། སྤྲུལ་པ་ནི་ཡེ་ཤེས་དེའི་འབྲས་བུ་ཡིན་ནོ། ། གསུམ་པ་ཡེ་ཤེས་འགྲུབ་པའི་རྒྱུ་སྟོན་པ་ནི། འཛིན་པའི་ཕྱིར་དང་ཞེས་བྱ་བ་ལ་སོགས་པའོ། ། དེ་ལྟར་ཕུན་སུམ་ཚོགས་པ་གཉིས་དང༌། དོན་གཉིས་དང༌། དབྱིངས་དང་རིག་པ་གཉིས་སུ་རྣམ་པར་གཞག་པའི་མཚན་ཉིད་དེ་གང་ལ་ཡོད་པའི་རྟེན་དེ་ཉིད། ཕན་ཚུལ་གཅིག་ཉིད་དང་གཞན་ལས་གྲོལ་བར་སྟོན་པ་ནི། རིགས་ཐ་དད་ཕྱིར་དོན་ཡོད་ཕྱིར། ། རྫོགས་ཕྱིར་ཐོག་མ་མེད་པའི་ཕྱིར་ཞེས་བྱ་བ་ལ་སོགས་པ་སྟེ། རྒྱུ་རིགས་ཐ་དད་པའི་ཕྱིར་དང༌། རྐྱེན་ཚོགས་དུ་མ་དོན་ཡོད་པའི་ཕྱིར། དུ་མ་འཚང་རྒྱར་རུང་བ་རྗེས་སུ་དཔོག་པ་ནི་ས་བཞིན་ནོ།

། དེ་བཞིན་དུ་སངས་རྒྱས་འདི་ནི། སེམས་ཅན་གཞན་སངས་རྒྱས་ལ་འགོད་པ་ཡིན་ཏེ། མཛད་པ་རྫོགས་པའི་ཕྱིར་ཞེས་བྱ་བ་ཡང་ངོ༌། ཐོག་མ་མེད་པར་རྗེས་སུ་དཔོག་པས་གཞན་གྲུབ་པ་ནི་འབྲས་བུའི་རྟགས་ཏེ། ཐོག་མ་ཡོད་ན་འདི་ཉིད་མི་རུང་བའི་ཕྱིར་རོ། ། མཆོག་གི་བྱང་ཆུབ་བོ། ། ད་ནི་ཉེ་བའི་བྱང་ཆུབ་ཀྱི་ས་བཞིན་མི་གནས་པའི་རྟོགས་པ་ཞེས་བྱ་བ། འཕྲིན་ཡིག་སྙན་པ་ཐོས་པའི་དཔེས་མཚོན་པའི་དོན་འཆད་དོ། ། འདི་ལ་ཡང་རྣམ་པ་གསུམ་སྟེ། མཚན་ཉིད་དང༌། ཁྱད་པར་དུ་འཕགས་པ་དང༌། མཚུངས་པ་ཉིད་ཀྱི་རང་བཞིན་ནོ། ། དང་པོ་ནི་དེ་ཁོ་ན་ངེས་པ་དང༌། རྣལ་འབྱོར་རྗེས་སུ་སྒྲུབ་པ་དང༌། འབྲས་བུ་ཐོབ་པ་གསུམ། ཚིགས་སུ་བཅད་པ་གཅིག་དང༌། ཕྱེད་དང༌། ཡང་ཕྱེད་ཀྱིས་རིམ་པ་བཞིན་བསྟན་ཏོ། ཁྱད་པར་དུ་འཕགས་པ་ནི། མི་མཐུན་པ་དང༌། གཉེན་པོ་དགཚིགས་སུ་བཅད་པ་གཉིས་ཀྱིས་རིམ་བཞིན་བསྟན་པ་བརྗོད་དོ། ། མི་མཐུན་པ་ནི་ཡོངས་སུ་མ་དག་པའི་ས་བདུན་པོ་རྣམས་ནའོ། ། གཉེན་པོ་ནི་དག་པའི་ས་གསུམ་ནའོ། ། དེས་ན་ཕྱིར་མི་ལྡོག་པའི་ས་པ་རྣམས། སྔ་མ་རྣམས་ལས་ཁྱད་པར་དུ་འཕགས་པར་གྲུབ་བོ། ། དེ་ཡན་ཆད་ཀྱིས་ནི་སངས་རྒྱས་ཀྱི་སྦྱོར་བའི་གནས་སྐབས་ཀྱི་མཐུན་མོང་མ་ཡིན་པའི་ཆོས་བརྗོད་པའོ། ། ད་ནི་ཚིགས་སུ་ཐམས་ཅད་པ་བཞིས། ས་བརྒྱད་པ་ནས་བརྩམས་ཏེ། སངས་རྒྱས་ཀྱི་སའི་བར་འདུན་པ་ཁྱབ་པར་ཡོད་པ། ཐུན་མོང་གི་ཆོས། ཕན་ཚུན་མཚུངས་པའི་རང་བཞིན་སྟོན་ཏོ། ། དེ་ལ་ཚིགས་སུ་བཅད་པ་གཉིས་ཀྱིས་ནི་དཔེ་བསྟན་ཏེ། དཔེར་ན་རྒྱ་མཚོར་མ་ཞུགས་པ་ན་ཀླུང་རྣམས། གནས་ཐ་དད་ཅིང་ཆུང་བ་དང༌། ཆུ་ཐ་དད་ཅིང་ཆུང་བ་དང༌། བྱ་བ་ཐ་དད་ཅིང་ཆུང་བ་ཡིན་ལ། ནམ་རྒྱ་མཚོར་ཞུགས་པ་ན། གནས་ཆེ་ཞིང་གཅིག་པ་དང༌། ཆུ་ཆེ་ཞིང་གཅིག་པ་དང༌། འབྲས་བུ་ཆེ་ཞིང་གཅིག་པ་ཡིན་ནོ། ། ཞེས་བྱ་བའོ། ། དེ་བཞིན་དུ་སངས་རྒྱས་སུ་མ་ཞུགས་པ་ན་རྒྱུད་དང༌། རྟོགས་པ་དང༌། བྱ་བ་རྣམས་ཆུང་ཞིང་ཐ་དད་དོ། ། ནམ་གྱི་ཚེ། ས་བརྒྱད་པ་ཐོབ་པས་སངས་རྒྱས་ཉིད་དུ་རབ་ཏུ་ཞུགས་པ་དེའི་ཚེ་ནི།

རྒྱུད་དང༌། ཡེ་ཤེས་དང༌། བྱ་བ་རྣམས་འདྲེས་པས་ན། མཚུངས་པའི་རང་བཞིན་ཐོབ་པའོ། ། བྱང་ཆུབ་ལ་སྤྲོ་བ་བསྐྱེད་པ་ནི། དེ་ལྟར་ཞེས་བྱ་བའི་ཚིགས་སུ་བཅད་པའོ། ། བྱང་ཆུབ་ཀྱི་སྐབས་ཏེ། ཐེག་པ་ཆེན་པོའི་རང་བཞིན་བཤད་ཟིན་ཏོ།། །། ལེའུ་བཅུ་གཅིག་པ། མོས་པ་བཤད་པ། ད་ནི་རང་བཞིན་དེ་ཉམས་སུ་ལེན་པའི་སྤྱོད་པ་འཆད་དོ། ། སྤྱོད་པའི་གནས་སྐབས་དེ་ནའང་རྣམ་པ་གསུམ་གྱིས་སྟོན་ཏོ། ། ཆོས་ལ་སྦྱོར་བའི་སྤྱོད་པ་དང༌། དོན་ལ་སྦྱོར་བའི་སྤྱོད་པ་དང༌། སྤྱོད་པ་པོ་ལ་ངེས་པར་འགྱུར་བའི་ཡོན་ཏན་ནོ། ། ཆོས་ལ་སྦྱོར་བ་ནི་རྣམ་པ་ལྔ་སྟེ། ཕ་རོལ་ཏུ་ཕྱིན་པ་དྲུག་ལ་སོགས་པ་སྟོན་པའི་གསུང་རབ་ལ། དང་པོར་མོས་པ་མང་བ་དང༌། ཐོས་པ་དང་བསམ་པས་དེའི་ཚིག་དང་དོན་འཚོལ་བ་དང༌། གཞན་ལ་རང་གིས་ཅི་ལྟར་ངེས་པ་བཞིན་སྟོན་པ་དང༌། སྦྱིན་པའི་རང་བཞིན་ལ་མ་ཆགས་པའི་དགེ་བ་དང༌། ཚུལ་ཁྲིམས་ཀྱི་རང་བཞིན་མི་དགེ་བ་བཅུ་སྤངས་པའི་དགེ་བཅུ་ལ་སོགས་པ་ལ་རྣལ་འབྱོར་དུ་བྱེད་པ་དང༌། དེ་ལྟར་རྣལ་འབྱོར་དུ་བྱས་པའི་འབྲས་བུ་མངོན་དུ་འགྱུར་བའི་ཐབས་གདམས་ངག་ཏུ་ཐོབ་བའོ། ། དོན་ལ་སྦྱོར་བའི་སྤྱོད་པ་ནི་ཆོས་ལ་སྦྱོར་བའི་སྤྱོད་པའི་སྔོན་དུ་འགྲོ་བ་ཅན་ཏེ། རྣམ་པ་ཐམས་ཅད་མཁྱེན་པ་ཐོབ་པའི་ཐབས་སུ་གྱུར་པའི་ཕརོལ་ཏུ་ཕྱིན་པའི་སྤྱོད་པ་ལ་སྦྱོར་བ་དང༌། ཀུན་ནས་ཉོན་མོངས་པ་སྤོང་བའི་ཐབས་སུ་གྱུར་པའི་དོན་བྱང་ཆུབ་ཀྱི་ཕྱོགས་ཀྱི་སྤྱོད་པ་ལ་སྦྱོར་བའོ། ། དེ་ལྟར་ཆོས་དང་དོན་ལ་སྦྱོར་བའི་གང་ཟག་དེ་ལ་ནི། སྤྱོད་པ་དེ་དང་ལྡན་པ་ལ་ལྟོས་ཏེ། རང་དང་གཞན་ཀྱི་དོན་ཕུན་སུམ་ཚོགས་པ་ལ་སོགས་པར་རྣམ་པར་གཞག་པ་ནི་ཡོན་ཏན་རབ་ཏུ་བསྔགས་པར་བྱ་བའོ། ། ཆོས་དང་དོན་ལ་སྦྱོར་བའི་ཐབས་དེ་ཉིད་ཀྱིས། བསམ་པ་དང་སྦྱོར་བ་ཐམས་ཅད་མཁྱེན་པ་ཉིད་དོན་དུ་གཉེར་བའི་རང་བཞིན་སྐྱབས་སུ་འགྲོ་བ་ལ་ལེགས་པར་གནས་པ་དང༌། དེས་རིགས་རབ་ཏུ་རྒྱས་པ་དང༌། དེ་ལས་བསམ་པ་རབ་དུ་བརྟན་པ་མངོན་པར་འགྲུབ་པ་དང༌།

དེ་བས་ཀྱང་སྦྱོར་བ་རབ་ཏུ་བསྟན་པ་མངོན་དུ་འགྲུབ་པ་དང༌། དེ་ལས་དེ་ཁོ་ན་མཐོང་བ་དང༌། དེ་ལས་གཞན་བདུན་བར་བྱེད་པའི་མཐུ་ཐོབ་བ་དང༌། བདག་ཉིད་ཀྱང་རབ་ཏུ་སྨིན་པར་བྱེད་པ་དང༌། གཞན་ཡང་སྨིན་པར་བྱེད་པ་ཐོབ་བ་དང༌། དེ་ནས་རྣམ་པ་ཐམས་ཅད་མཁྱེན་པའི་སྦྱོར་བ་མངོན་དུ་འགྱུར་བ་དང༌། དེ་ནས་ནི་ཐམས་ཅད་མཁྱེན་པ་ཉིད་ཐོབ་བོ། ། དེ་ལྟར་ན་སྤྱོད་པ་གཉིས་དོན་དུ་གཉེར་བ་དེ་ལ་ཐེག་པ་ཆེན་པོའི་རང་བཞིན་རྒྱུ་དང་འབྲས་བུ་ཕུན་སུམ་ཚོགས་པ་དེ། ཆོས་ཉིད་ཀྱིས་འགྱུར་བ་ཡིན་གྱི། སྤྱོད་པ་གཉིས་སྒྲུབ་པའི་ཐབས་ལ་མ་བརྟེན་པར། སྐྱབས་སུ་འགྲོ་བ་དང་སེམས་བསྐྱེད་པ་དང༌། སྡོམ་པ་ཁས་བླངས་པ་ཙམ་ལས་འགྱུར་བ་ནི་མ་ཡིན་ཏེ། དེ་ནི་གཟུགས་བརྙན་ཙམ་དུ་ཟད་དོ། ། དེ་ལྟ་མོད་ཀྱིས་ཆོས་ཉིད་ཀྱིས་སྤྱོད་པའི་མཐུ་ལས་གནས་སྐབས་དེ་དག་ཐོབ་པ་ན། ཁས་ལེན་པ་པོའི་བསམ་པ་ཡང་ནས་ཡང་དུ་འབྱུང་ཞིང༌། ཁས་ལེན་པའི་རྐྱེན་དང་ཡང་འཕྲད་པས། ཁས་ལེན་པར་ཡང་གདོན་མི་ཟ་བར་འགྱུར་བ་ཡིན་ཏེ། དེ་ནི་ཡང་དག་པའི་སྐྱབས་སུ་འགྲོ་བ་ལ་སོགས་པ་ཡིན་གྱི། གཟུགས་བརྙན་ཙམ་ནི་མ་ཡིན་ ནོ། །མོས་པ་ལ་གཉིས་ཏེ། མོས་པའི་རང་བཞིན་སྤྱིར་བསྟན་པ་དང༌། ཐེག་པ་ཆེན་པོར་མོས་པ་ལ་སྦྱར་བའོ། ། དང་པོ་ལ་ཡང་གསུམ་ལས། དང་པོ་མོས་པའི་རབ་ཏུ་དབྱེ་བ་འཆད་པ་ནི། སྐྱེས་དང་མ་སྐྱེས་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་སོ། ། མོས་པའི་དབྱེ་བ་ཉི་ཤུ་རྩ་དྲུག་པོ་འདི་ནི་རྣམ་པ་ལྔས་བསྡུས་ཏེ། ས་དང༌། བདག་པོ་དང༌། ཆེ་འབྲིང་དང༌། རྒྱུའམ་ཡུལ་དང༌། ལམ་གྱི་སྒོ་ནས་སོ།། དེ་ལ་སྐྱེས་པ་དང་མ་སྐྱེས་པ་ནི། མཉམ་པར་མ་བཞག་པའི་ས་པ་སྟེ། ཏིང་ངེ་འཛིན་བསྒོམས་པ་ལས་རང་གི་ངང་གིས་བྱུང་བ་ནི་མ་ཡིན་གྱི། འབད་པས་བསྒྲུབ་པར་བྱ་བ་ཡང་ཡིན་ནོ། ། དེའང་སྐྱེས་པ་གཉིས་ནི། རྗེས་སུ་སྲུང་བའི་འབད་རྩོལ་གྱི་ཡུལ་དུ་འདྲ་བས་གཅིག་ཏུ་བཞག་ལ། མ་སྐྱེད་པ་ནི་སྐྱེད་པའི་འབད་རྩོལ་གྱི་ཡུལ་ཡིན་པས་ལོགས་སུ་བརྗོད་དོ།

། སྐྱེས་པ་དང་མ་སྐྱེས་པ་ནི་འབད་རྩོལ་གྱི་བསྒྲུབ་པར་བྱ་བ་སྐྱེས་པ་དང་མ་སྐྱེས་པ་ལ་འདོད་ཀྱི་སྐྱེས་པ་དང་མ་སྐྱེས་པ་མཐའ་དག་ནི་མ་ཡིན་པས་འདི་གཉིས་ཀྱིས་མོས་པ་ཐམས་ཅད་བསྡུས་པ་མ་ཡིན་ནོ། ། འཛིན་པ་དང་གཟུང་བ་ནི་མཉམ་པར་བཞག་པའི་ས་པ་སྟེ། སེམས་རྩེ་གཅིག་པའི་རྣམ་པས་འཛིན་པའི་མོས་པ་དགེ་བའི་ཆོས་ཀྱི་ཡུལ་གཞན་ལ་འཇུག་པ་དང༌། དེ་ལྟར་འཛིན་པའི་མོས་པ་དེ་ཉིད་ཀྱི་གཟུང་བར་གྱུར་པའི་མོས་པའོ། ། མོས་པ་ཉིད་ལ་རྩེ་གཅིག་ཏུ་སྒོམ་པའི་མོས་པ་དེ་ནི་རྩེ་གཅིག་ཏུ་གཟུང་བར་བྱ་བ་ཡང་ཡིན་ནོ། ། བཞི་པོ་འདིས་ཀྱང་མོས་པ་མཐའ་དག་བསྡུས་སོ། ། བདག་པོའི་དབྱེ་བ་ནི་རྣམ་པ་དགུ་སྟེ།

 གཞན་གྱིས་ལེན་དུ་བཅུག་པ་དང༌། རང་གི་དགེ་བ་བསྒོམས་པའི་སྟོབས་ལས་སྐྱེས་པ་དང༌། ཚུལ་བཞིན་དུ་དཔྱོད་པས་བསྐྱེད་པ་དང༌། མངོན་དུ་མཐོང་བས་སྐྱེད་པ་སྟེ།མོས་པའི་ཡུལ་ཉིད་དུ། འཐད་པས་ངེས་པ་དང༌། མཐོང་བས་རྟོགས་ནས་མོས་པ་སྐྱེས་པའོ། ། དེ་བཞིན་དུ༌། གསུང་རབ་ཐོས་པ་དང༌། དེའི་དོན་བསམས་པ་དང༌། དེ་བསྒོམས་པ་ལས་འབྱུང་བའོ། ། ནོར་པ་དང་མངོན་སུམ་མ་ཡིན་པ་ནི་ལྡོག་པའི་ཟླ་ཙམ་དུ་ཟད་དོ། ། དེ་ལྟར་དགུ་པོ་དེས་ཀྱང་མོས་པ་མཐའ་དག་བསྡུས་སོ། ། ཆེ་འབྲིང་གི་རབ་ཏུ་དབྱེ་བས་ནི་ཕྲོགས་པ་ལ་སོགས་པ་གསུམ་མོ། ། འདིས་ཀྱང་མོས་པ་ཐམས་ཅད་བསྡུས་སོ། ། རྒྱུའམ་ཡུལ་གྱི་སྒོ་ནས་ནི། དམན་པ་དང་རྒྱ་ཆེ་བ་གཉིས་ཏེ། འདིས་ཀྱང་མོས་པ་ཀུན་བསྡུས་སོ། ། ལམ་གྱི་རབ་ཏུ་དབྱེ་བས་རྣམ་པ་བརྒྱད་དོ། ། དེ་ལ་ཚོགས་ཀྱི་ལམ་གྱི་མོས་པ་ནི་བཞི་སྟེ། བསམ་པ་ཁྱད་པར་དུ་འགྲོ་བ་ལ་སྒྲིབ་པ་མེད་པ་དང༌། སྦྱོར་བ་ལ་བརྩོན་བའོ། ། སྒྲིབ་པ་དང་མི་བརྩོན་པ་ནི། དེ་དག་གི་ལྡོག་ཕྱོགས་ཙམ་སྟེ་དེ་ལྟར་བཞིའོ། ། སྦྱོར་བའི་ལམ་གྱི་ནི་བསགས་པའོ། ། མ་བསགས་པ་ནི་ཟླ་ཙམ་སྟེ་གཉིས་སོ། ། མཐོང་བའི་ལམ་གྱི་ནི་བརྟན་པར་བཞུགས་པའོ། ། སྒོམ་པའི་ལམ་གྱི་ནི་རིང་དུ་སོང་བའོ། ། འདི་བརྒྱད་ཀྱིས་ཀྱང་ཐམས་ཅད་བསྡུས་སོ། ། གཉིས་པ་བར་དུ་གཅོད་པ་སྟོན་པ་ནི། ཡིད་ལ་མི་བྱེད་མང་བ་དང་ཞེས་བྱ་བའི་ཚིགས་བཅད་པ་གསུམ་མོ། ། བར་ཆོད་ལ་གཉིས་ཏེ། སྐྱེ་བའི་བར་དུ་གཅོད་པ་དང༌། གནས་པའི་བར་དུ་གཅོད་པའོ། ། དེ་ལ་ཡིད་ལ་མི་བྱེད་པ་མང་བ་ནི་གོམས་པར་མི་བྱེད་པ་སྟེ། དེ་ནི་གནས་པའི་བར་ཆད་དོ། ། ལེ་ལོ་ནི་མ་ཐོབ་པའི་དོན་དུ་གཉེར་བ་མེད་པ་སྟེ། དེ་ནི་སྐྱེ་བའི་བར་ཆད་དོ། ། རྣལ་འབྱོར་འཁྲུགས་པ་ནི་གཟུང་བ་ལ་འཛིན་པ་མི་གནས་པ་སྟེ། སྐྱེ་བ་དང་གནས་པ་གཉིས་ཀའི་བར་ཆད་དོ། ། གྲོགས་ངན་པ་ཡང་གཉིས་ཀའི་བར་ཆད་དེ། དགེ་བའི་བཤེས་གཉེན་ལས་དང་པོ་ལེན་པའི་གེགས་ཡིན་པའི་ཕྱིར་དང༌།

ཕྱིས་ཀྱང་བླངས་པ་འཇིག་པར་བྱེད་པའི་ཕྱིར་རོ། ། དགེ་བ་ཞན་པ་ཡང་གཉིས་ཀའི་བར་དུ་གཅོད་དེ། སྟོབས་ཞན་པས་མོས་པ་མི་སྐྱེད་པ་དང༌། སྐྱེས་ཀྱང་ཉམས་པར་འགྱུར་བའི་ཕྱིར་རོ། ། དེ་བཞིན་དུ་གཞན་ལ་ཡང་ཅི་རིགས་སུ་བལྟའོ། ། བརྟན་པར་བཞུགས་པ་དང་རིང་དུ་སོང་བ་ལ་ནི་གནས་པའི་བར་ཆད་མི་སྲིད་པ་དང༌། ཚོགས་བསགས་པ་ལ་སྐྱེ་བ་དང་གནས་པའི་བར་ཆོད་མེད་པ་ཉིད་ཀྱིས་དེ་སྐྱེ་བའི་བར་ཆོད་མེད་པར་ཡང་གྲུབ་པས་བར་མ་བཤད་དོ། ། གསུམ་པ་མོས་པའི་ཕན་ཡོན་སྟོན་པ་ནི། བསོད་ནམས་ཆེ་དང་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་སོ། ། ཕན་ཡོན་ནི་འབྲས་བུའི་ཁྱད་པར་རོ། ། ཆུད་མི་ཟ་བ་ནི་བཤེས་གཉེན་ལ་བསྟེན་བའི་འབྲས་བུའོ། ། མོས་པ་ལས་འབྱུང་བ་དགེ་བའི་ཆོས་རབ་ཏུ་ཐོབ་བའོ། ། བརྟན་པ་ནི་མོས་པའི་རྒྱུན་ཕྱིན་མ་རྗེས་སུ་འཇུག་པ་མི་འཆད་པའོ། ཁྱད་པར་འགྲོ་བ་ནི། རྣམ་པ་བདུན་པོ་དེ་ཉིད་ཀྱི་སོ་སོའི་རྒྱུན་གོང་ནས་གོང་དུ་འཕེལ་བའོ། ། ཡང་ན་མ་ནོར་པ་ཁྱད་པར་དུ་འགྲོ་བ་ནི་མངོན་སུམ་པའོ། ། ཐོས་པ་ལས་འབྱུང་ནི་བསམ་པ་ལས་བྱུང་བར་རོ། ། དེ་ནི་སྒོམ་པ་ལས་འབྱུང་བར་ཁྱད་པར་དུ་འགྲོ་བའོ། ། དེ་བཞིན་དུ༌། ཆུ་ངུ་ནི་འབྲིང་དུ། འབྲིང་ནི་ཆེན་པོར་ཁྱད་པར་དུ་གྱུར་པའོ། ། འོ་ན་མངོན་སུམ་པ་དང༌། བསྒོམས་པ་ལས་བྱུང་བ་དང༌། ཆེན་པོའི་ཕན་ཡོན་གང་ཡིན་སྙམ་ན། ཆོས་ནི་མངོན་པར་རྟོགས་པ་དང་ཞེས་བྱ་བ་སྟེ། སྒྲིབ་པ་དང་བྲལ་བ་ཐོབ་པའམ། བསྟན་པའི་ཆོས་ཀྱི་དོན་ངེས་པར་རྟོགས་པའོ། ། ཆེན་པོའི་ཕན་ཡོན་བསྟན་པ་ནི་ཉེ་བར་མཚོན་པ་ཙམ་མོ། ། མངོན་ཤེས་མྱུར་བ་ཞེས་བྱ་བ་ནི་ལམ་དུ་དེས་མངོན་པར་ཤེས་པ་མྱུར་དུ་ཐོབ་པའོ། ། ཐེག་པ་ཆེན་པོར་མོས་པ་ལ་སྦྱར་བ་ནི་བཞི་ལས། དང་པོ་མོས་པ་ཉིད་ཁྱད་པར་དུ་འཕགས་པ་སྟོན་པ་ནི། འདོད་པ་ཅན་གྱི་ཞེས་བྱ་བའི་ཚིགས་སུ་བཅད་པ་གསུམ་མོ། ། དང་པོས་ནི་དཔེ་དང་དོན་སྦྱར་བའོ།། གཉིས་པས་ནི་དཔེའི་ཁྱད་པར་བཤད་པའོ།

། གསུམ་པའི་ཕྱེད་དང་པོས་ནི། ཁྱད་པར་དེ་དོན་ལ་སྦྱར་བའོ། ། ཕྱེད་ཕྱི་མས་ནི་ཁྱད་པར་ཅན་དེ་ལ་མོས་པ་སྒྲུབ་པའོ། ། འདི་ལ་ཁྱི་ནི་སྡུག་བསྔལ་མང་ཞིང་ཆོག་མི་ཤེས་པ་ལྟར། འདོད་པ་ལ་མོས་པ་ཡང་སྡུག་བསྔལ་མང་པོ་དང་འབྲེལ་བ་དང་ཆོག་མི་ཤེས་སོ། ། རུས་སྦལ་ནི་རབ་ཏུ་དམན་ཞིང་འཚེ་བ་ལས་མ་ཐར་པར་ཆུ་ནང་གནས་པ་ལྟར། འཇིག་རྟེན་གྱི་བསམ་གཏན་དང་སྙོམས་པར་འཇུག་པ་ལ་མོས་པ་ཡང༌། གནས་ངན་ལེན་དང་ལྡན་པས་རབ་ཏུ་དམན་ཞིང༌། འཁོར་བའི་འདོད་པ་ལས་མ་ཐར་པས་ཏིང་ངེ་འཛིན་གྱི་ཆུར་བྱིང་བའོ། ། བྲན་སྐྲག་པ་ཤས་ཆེ་བ་ལྟར་རང་དོན་ལ་དགའ་བའི་འཕགས་པ་ཡང་ངོ༌། ། རྒྱལ་པོ་ནི་བདེ་བར་གནས་ཤིང་གཞན་རྗེས་སུ་འཛིན་པའི་མཐུ་ཡོད་པ་ལྟར་ཐེག་པ་ཆེན་པོ་ལ་མོས་པ་ཡང་ངོ༌། ། གཉིས་པ་ཞུམས་པ་བཟློག་པ་ནི། གང་ཕྱིར་ཞེས་བྱ་བའི་ཚིགས་སུ་བཅད་པའོ། ། གསུམ་པ་མོས་པའི་ཡུལ་ཁྱད་པར་དུ་འཕགས་པ་བསྟན་པ་ནི། གཞན་དག་ལ་ནི་ཞེས་བྱ་བའི་ཚིགས་སུ་བཅད་པའོ། ། བཞི་པ་མོས་པའི་འབྲས་བུ་སྟོན་པ་ནི། དེ་ལྟར་ཞེས་བྱ་བའི་ཚིགས་སུ་བཅད་པའོ། ། མོས་པའི་སྐབས་སོ། ། ། ། ལ ེའུ་བཅུ་གཉིས་པ། ཡོངས་སུ་འཚོལ་བ་བཤད་པ། ཆོས་ཡོངས་སུ་འཚོལ་བ་ནི། འཚོལ་བའི་ཡུལ་དང༌། འཚོལ་བ་ཕུན་སུམ་ཚོགས་པའི་ཡན་ལག་དང༌། འཚོལ་བའི་རང་བཞིན་ནོ། ། ཡུལ་ཡང་རྣམ་པ་གསུམ་སྟེ།དངོས་གཞི་ཡུལ་དང༌། དེ་དང་མཐུན་པའི་དོན་སྒྲུབ་པ་དང༌། མི་མཐུན་པའི་དོན་དགག་པའོ། ། དངོས་གཞི་ལ་རྣམ་པ་བཞི་ལས། དང་པོ་དམིགས་པའི་དངོས་པོ་ནི་ཚིགས་སུ་བཅད་པ་བཞིས་སྟོན་ཏོ། ། དེ་ལ་དང་པོའི་ཚིག་རྐང་གཅིག་གིས་ནི་དམིགས་པའི་དབྱེ་བའོ། ། དེ་ནས་ཕྱེད་ཀྱིས་ནི་ཐུན་མོང་གི་སྒྲ་དོན་ཏོ། ། དེ་ནས་ཡང་ཕྱེད་ཀྱིས་ནི་མཚན་ཉིད་དེ། རྣམ་པར་འཇོག་པའི་རྒྱུའོ། ། དེ་ནས་རྐང་པ་གཉིས་ཀྱིས་ནི། ཆེད་དུ་བྱ་བའོ། ། དེ་ནས་ཚིགས་སུ་བཅད་པ་གསུམ་གྱིས་ནི། སོ་སོའི་སྒྲ་དོན་ཏོ། ། དེ་ལྟར་རྣམ་པ་ལྔ་ལས། རྒྱུ་དགུ་ནི། ཉོན་མོངས་པ་ནི་གཉིས་ཏེ།

མ་དད་པ་དང་ཕྱིན་ཅི་ལོག་གོ ། དེ་ལ་མ་དད་པ་ནི་ལས་དང་འབྲས་བུ་དང་བདེན་པ་དང༌། དོན་མཆོག་ལ་ཡིད་མི་ཆེས་པ་སྟེ། མངོན་པར་མཐོང་བ་དང་ངེས་པར་ལེགས་པ་རྒྱུ་དང་བཅས་པ་ལ་ཐེ་ཚོམ་ཟ་བའོ། ། ཕྱིན་ཅི་ལོག་ནི་གཉིས་ཏེ། སྤྱོད་པ་ཕྱིན་ཅི་ལོག་པ་མཐའ་གཉིས་སུ་སྦྱོར་བ་དང༌། ལྟ་བ་ཕྱིན་ཅི་ལོག་པ་རང་གི་ལྟ་བ་མཆོག་ཏུ་འཛིན་པའོ། ། དེ་ནི་དངོས་པོ་དང༌། ལམ་དང༌། དེ་ཁོ་ན་སྟོན་པར་བྱེད་པ། མདོ་དང༌། འདུལ་བ་དང༌། མངོན་པ་སྤོང་བས་དེ་གསུམ་གྱི་མཚན་ཉིད་ནི། ཉོན་མོངས་པ་གསུམ་གྱི་གཉེན་པོ་ཡིན་ནོ། ། དེ་བཞིན་དུ་བསླབ་པ་གསུམ་ཤེས་པར་བྱེད་པ་དང༌། བསླབ་པ་གཉིས་སྒྲུབ་པར་བྱེད་པ་དང༌། བསླབ་པ་གཅིག་སྒྲུབ་པ་ཡང་མཚན་ཉིད་དོ། ། ཡང་ན་ཆོས་དང་དོན་ཤེས་པར་བྱེད་པ་དང༌། ཆོས་དང་དོན་རང་གིས་མངོན་དུ་བྱེད་པ་དང༌། གཞན་ལ་སྟོན་པར་བྱེད་པ་སྟེ་རིམ་པ་བཞིན་ནོ། ། སོ་སོའི་སྒྲ་དོན་ལས། མདོ་སྡེའི་ནི། གནས་ནི་ཆོས་འབྱུང་བའི་རྒྱུའོ། ། མཚན་ཉིད་དག་ཆོས་ནི་དངོས་སུ་བརྗོད་པར་བྱ་བའི་དོན་ཏེ། མཚན་ཉིད་དང་དོན་ཏོ། ། དོན་ནི་དགོངས་པའི་དོན་ཏེ་ཐུགས་ལ་གནས་པའོ། ། མངོན་པའི་སྒྲ་དོན་ནོ། ། ལམ་སྟོན་པར་བྱེད་པ་དང༌། ཤེས་བྱ་སྟོན་པར་བྱེད་པ་དང༌། གཞན་ལ་གོ་བར་བྱེད་པ་དང༌། རང་ཁོང་དུ་ཆད་པར་བྱེད་པ་ནི། རང་བཞིན་མངོན་དུའི་ཕྱིར་དང་ཞེས་བྱ་བ་ལ་སོགས་པ་ཡིན་ནོ། ། འདུལ་བའི་སྒྲ་དོན་ནི། ལྟུང་བ་དང༌། དེའི་རྒྱུ་ཉེས་པར་སྤྱོད་པ་འདུལ་བའོ། ། དེ་ལ་ཇི་ལྟར་ལྟུང་བ་འདུལ་ཞེ་ན། ལྟུང་བའི་ངོ་བོ་དང༌། རྒྱུ་དང༌། གཉེན་པོ་དང༌། ལྟུང་བ་མེད་པའི་རྒྱུ་རབ་ཏུ་བསྟན་པའི་སྒོ་ནས་སོ། ། དེའང་རིམ་པ་བཞིན་ལྟུང་དང་ཞེས་བྱ་བ་ལ་སོགས་པས་བརྗོད་དོ། ། ཇི་ལྟར་ཉེས་པར་སྤྱོད་འདུལ་ཞེ་ན། ཉེས་པ་བྱེད་པའི་གང་ཟག་དང༌། དེ་ལ་བརྟེན་ནས་བསླབ་པ་བཅའ་བ་དང༌། དེ་རྣམ་པར་དབྱེ་བ་དང༌། གཏན་ལ་དབབ་པས་སོ། ། གཉིས་པ་དམྀགས་པའི་དངོས་པོ་དེ་རྙེད་པའི་རང་བཞིན་སྟོན་པ་ནི།

དམིགས་པ་ཆོས་དང་ཞེས་བྱ་བའི་ཚིགས་སུ་བཅད་པ་གསུམ་མོ། ། དོན་གཉིས་ཀྱིས་ནི་གཉིས་པོ་རྙེད་ཅེས་བྱ་བ་ནི། གཟུང་བ་དོན་དམ་པར་མེད་པ་བཞིན་དུ་འཛིན་པ་མ་འཁྲུལ་བ་ཡང་མེད་དོ་ཞེས། གཟུང་བ་ལ་འཛིན་པ་ཐ་མི་དད་བའི་དོན་དང༌། འཛིན་པ་འཁྲུལ་བ་ཕྱི་རོལ་མ་ཡིན་པ་བཞིན་དུ། གཟུང་བར་སྣང་བ་ཡང་འཁྲུལ་བའི་རྣམ་པ་ཉིད་ཀྱིས་ཕྱི་རོལ་མ་ཡིན་ནོ་ཞེས་བྱ་བ་སྟེ། དེ་ལས་དང་པོ་ནི་དྲོད་རྩེ་མོའི་གནས་སྐབས་ཡིན་ལ། གཉིས་པ་ནི་བཟོད་པ་དང་འཇིག་རྟེན་ཆོས་ཀྱི་གནས་སྐབས་སོ། ། དམིགས་པ་གསུམ་པོ་དེ་རྙེད་པའི་རྒྱུ་ནི་ཆོས་ཀྱི་དམིགས་པ་རྙེད་པ་སྟེ། དེའང་ཚོགས་ཀྱི་ལམ་གྱི་ཤེས་པ་གསུམ་གྱིས་རྙེད་པའོ། ། གསུམ་པ་དམིགས་པའི་དངོས་པོ་དེ་ཐོབ་པའི་ཐབས་ཡིད་ལ་བྱེད་པ་ནི་ཚིགས་སུ་བཅད་པ་ལྔས་སྟོན་ཏོ། ། ཡིད་ལ་བྱེད་པ་བཅོ་བརྒྱད་པོ་འདིའི་རྣམ་པ་དྲུག་གི་སྒོ་ནས་དབྱེ་བ་སྟེ། ལམ་དང༌། རྟེན་དང༌། མཚུངས་པར་ལྡན་པ་དང༌། དམིགས་པ་དང༌། འཇུག་པ་དང༌། རྒྱུའི་སྒོ་ནས་རབ་ཏུ་དབྱེ་བའོ། ། དེ་ལ་རིགས་ངེས་པ་དང༌། བྱ་བ་བྱེད་པ་དང༌། རྟེན་རྣམ་པར་དབྱེ་བ་གསུམ་ནི། ཚོགས་ཀྱི་ལམ་དང་སྦྱོར་བའི་ལམ་གྱི་རང་བཞིན། མོས་པས་སྤྱོད་པའི་ཡིད་ལ་བྱེད་པ་སྟེ། རྒྱུ་ཙམ་གྱི་སྟོབས་ལས་བྱུང་བ་ནི་རིགས་ངེས་པའོ། ། སྔོན་དགེ་བའི་ཚོགས་བསགས་པས་བསྐྱེད་པ་ནི། རིགས་དེ་ཉིད་རྒྱས་པ་ལས་བྱུང་བ་སྟེ། བྱ་བ་བྱེད་པའོ། ། དེ་ནས་བྱང་ཆུབ་སེམས་པའི་སྡོམ་པ་ཡང་དག་པར་བླངས་ནས། རང་དང་གཞན་གྱི་དོན་སྒྲུབ་པའི་གནས་སྐབས་ཀྱི་ཡིད་ལ་བྱེད་པ་ནི། རྟེན་རྣམ་པར་དབྱེ་བ་ཅན་ཏེ།ཁྱིམ་པ་དང་རབ་ཏུ་བྱུང་བའི་གཞི་མི་འདྲ་བས་རྟེན་སོ་སོར་ངེས་པའི་ཕྱིར་རོ། ། ཆོས་པ་འཇོག་པར་བྱེད་པ་ནི་མཐོང་ལམ་གྱི་ཡིད་ལ་བྱེད་པ་སྟེ། དྲན་པ་ཡང་དག་བྱང་ཆུབ་ཀྱི་ཡན་ལག་ཐོབ་པའི་མཐུས། ཆོས་ཉིད་ཀྱི་སངས་རྒྱས་རྗེས་སུ་དྲན་པ་དང་ལྡན་པའི་ཕྱིར་རོ། ། འདུན་པ་དྲག་པོར་བྱེད་པ་ནི།

སྒོམ་ལམ་གྱི་ཡིད་ལ་བྱེད་པ་སྟེ། དེ་ལྟར་དད་པ་ཐོབ་པས་ཡིད་ཆེས་པ་ནི། ས་གོང་མའི་ཡོན་ཏན་དོན་དུ་གཉེར་བས་འདུན་པ་དྲག་པོའི་ཕྱིར་རོ། ། རྟེན་གྱི་སྒོ་ནས་དབྱེ་བ་ནི། ཏིང་ངེ་འཛིན་གསུམ་ལ་བརྟེན་པ་སྟེ། རྟེན་དེ་གསུམ་གྱིས་བསམ་གཏན་དང་སྙོམས་པར་འཇུག་པ་ཀུན་བསྡུས་སོ། ། མཚུངས་པར་ལྡན་པའི་སྒོ་ནས་དབྱེ་བ་ནི། ཤེས་པ་གསུམ་དང་མཚུངས་པར་ལྡན་པའོ། ། དམིགས་པའི་སྒོ་ནས་དབྱེ་བ་ནི། འདྲེས་པ་ལ་དམིགས་པ་དང༌། མ་འདྲེས་པ་ལ་དམིགས་པ་བཅུ་གཉིས་ལ་འཇུག་པའོ། ། འཇུག་པའི་སྒོ་ནས་དབྱེ་བ་ལ་གཉིས་ཏེ། དོན་ལ་འཇུག་པའི་སྒོ་ནས་དབྱེ་བ་ནི། ཡོངས་སུ་ཤེས་པ་སྤྱོད་པ་དང༌། སྒོམ་པའི་རྣམ་པ་ལ་ཞུགས་པ་དང༌། ཞི་གནས་དང་ལྷག་མཐོང་གི་ལམ་རྣམས་སོ། ། ཡོངས་སུ་ཤེས་པར་བྱ་བ་ངེས་པ་ནི། དོན་གཏན་ལ་འབེབས་པས་དོན་ལ་འཇུག་པའོ། ། རྣམ་པ་བཞི་སྒོམ་པ་དང༌། རྣམ་པ་སུམ་ཅུ་རྩ་བདུན་སྒོམ་པ་དང༌། ཞི་གནས་དང་ལྷག་མཐོང་གི་ལམ་སྒོམ་པ་རྣམས་ནི། རིམ་པ་བཞིན་དུ་ངོ་བོ་དང༌། རྣམ་པ་དང༌། མཚན་ཉིད་ཡིན་པས་ན། དོན་རྗེས་སུ་བསྒྲུབས་པས་དོན་ལ་འཇུག་པའོ། ། བདག་མེད་པ་གཉིས་པ། རྟོག་མེད་དང༌། རྟོག་པས་སྒོམ་པ་ནི་མཐོང་བའི་རྣམ་པར་ཤེས་པའི་རྣམ་པ་བསྒོམས་པས་ན་དོན་རྗེས་སུ་སྒྲུབ་པའི་ངོ་བོའོ། ། རྣམ་པ་ནི་སུམ་ཅུ་རྩ་བདུན་ནོ། ། མཚན་ཉིད་ནི་ཟུང་དུ་འབྲེལ་བའི་ལམ་མོ། ། ཆོས་ལ་འཇུག་པའི་སྒོ་ནས་དབྱེ་བ་ནི་རྣམ་པ་བཞི་སྟེ། ཕན་ཡོན་ཡིད་ལ་བྱེད་པ་དང༌། ནོད་པ་ཡིད་ལ་བྱེད་པ་དང༌། སྦྱོར་བ་ཡིད་ལ་བྱེད་པ་དང༌། དབང་བསྒྱུར་བ་ཡིད་ལ་བྱེད་པའོ། ། དེ་ཡང་དང་པོ་ཕན་ཡོན་ཤེས་ནས་ཆོས་ལ་མོས་པ་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ཆོས་འདོད་པ་སྟེ། ལེན་པ་དང་ཐོབ་པ་དེས་ཆོས་ཀྱི་འབྲས་བུ་ལ་སྦྱོར་བ་དང། དེའི་འབྲས་བུ་མངོན་དུ་གྱུར་པ་ལ་དབང་ བསྒྱུར་བའོ། ། སྦྱོར་བ་ཡིད་ལ་བྱེད་པ་ལ་རྣམ་པ་གཉིས་ཏེ། ཆོས་ཀྱི་རང་བཞིན་ལ་ཉེ་བར་རྟོག་པས་སྦྱོར་བ་དང༌།

ཆོས་ཀྱི་དོན་རབ་ཏུ་རྟོག་པས་སྦྱོར་བའོ། དང་པོ་ནི་རྣམ་པ་བཞི་སྟེ། གྲངས་ལ་ཉེ་བར་རྟོག་པ་དང༌། མཚན་ཉིད་ལ་ཉེ་བར་རྟོག་པ་དང༌། དོན་དང་འབྲེལ་བ་ལ་ཉེ་བར་རྟོག་པ་དང༌། རིམ་པ་ལ་ཉེ་བར་རྟོག་པ་སྟེ། གྲངས་གཞན་དུ་ཏིང་ངེ་འཛིན་གྱི་སྤྱོད་ཡུལ་ལ་ཉེ་བར་རྟོག་པ་སྦྱོར་བ་ལ་སོགས་པའོ། ། དེའང་ཚོགས་ཀྱི་ལམ་གྱི་གནས་སྐབས་ཏེ། ཆོས་ཀྱི་དམིགས་པ་རྙེད་པའི་ཐབས་སུ་གྱུར་པའི་ཡིད་ལ་བྱེད་པའོ། ། ཆོས་ཀྱི་དོན་རབ་ཏུ་རྟོགས་པ་ལ་གསུམ་སྟེ། གློ་བུར་བ་རྟོགས་པ་ལ་སོགས་པ་བཞི་ནི་སྦྱོར་ལམ་གྱི་གནས་སྐབས་ཏེ། སྔ་མ་གཉིས་ནི་ནང་གི་དམིགས་པ་ཐོབ་པའི་ཐབས་ཡིན་ལ། ཕྱི་མ་གཉིས་ནི་ཕྱི་རོལ་གྱི་དམིགས་པ་ཐོབ་པའི་ཐབས་སོ། ། ཆོས་ཀྱི་དབྱིངས་རྟོགས་པ་ནི་མཐོང་ལམ་གྱི་གནས་སྐབས་ཏེ། གཉིས་ཀྱིས་དམིགས་པ་རྙེད་པའི་ཐབས་སོ། ། ལྷག་མ་དྲུག་ནི་སྒོམ་ལམ་གྱི་གནས་སྐབས་ཏེ། དོན་དང༌། སྣོད་དང༌། རབ་ཏུ་རྟོགས་པའི་རང་བཞིན་དང༌། བདག་མེད་པ་དང༌། བསམ་པ་དང༌། རྣམ་པར་གཞག་པ་རྟོགས་པའོ། ། ཇི་ལྟར་བཞག་པའི་ཆོས་རྣམ་པར་གཞག་པ་རྟོགས་པ་ནི། རང་གིས་མཐོང་བའི་ཡུལ་ཅན་གྱི་བརྗོད་པ་རབ་ཏུ་དགོད་པ་རིག་པའོ། ། ཆོས་རྣམ་པར་གཞག་པ་རྟོགས་པ་ནི། གཞན་གྱི་བསམ་པ་ལ་ལྟོས་པའི་བརྗོད་པ་རབ་ཏུ་འགོད་པ་རིག་པའོ། ། བཞི་པ་དམིགས་པས་དངོས་པོ་དེའི་དོན་ནི་རྣམ་པ་གསུམ་སྟེ། དེ་ཁོ་ནའི་དོན་དང༌། སྒྱུ་མ་ལྟ་བུའི་དོན་དང༌། རྫུན་པའི་དཔེ་བརྒྱད་དང་འདྲ་བའི་དོན་ཏོ། ། དང་པོ་ནི་རྟག་ཏུ་ཞེས་བྱ་བའི་ཚིགས་སུ་བཅད་པ་གཉིས་ཀྱིས། དོན་གྱི་རབ་ཏུ་དབྱེ་བ་སྔོན་དུ་བཏང་བའི་སྟོན་ཏོ། ། སྒྱུ་མ་ལྟ་བུའི་དོན་ལ་གཉིས་ཏེ། ཡུལ་སྒྱུ་མ་ལྟ་བུ་དང༌། འཛིན་པ་སྒྱུ་མ་ལྟ་བུའོ། ། དང་པོ་ལ་གཉིས་ཏེ། བཏགས་པ་དང་གཞན་དབང་སོ་སོར་སྒྱུ་མ་ལྟ་བུར་བསྟན་པ་དང༌། ཐུན་མོང་དུ་སྒྱུ་མ་ལྟ་བུར་བསྟན་པའོ། ། སོར་སོར་སྒྱུ་མ་ལྟ་བུར་བསྟན་པ་ཡང༌། དཔེ་དོན་སྦྱར་བ་དང༌། ཆོས་མཐུན་པའི་ཁྱད་པར་གཉིས་ཀྱིས་བསྟན་པ་ལས།

ཅི་ལྟར་སྒྱུ་མ་ཞེས་བྱ་བའི་ཚིགས་སུ་བཅད་པས་ནི་དཔེ་དོན་སྦྱར་བའོ། ། ཇི་ལྟར་དེ་ལ་དེ་མེད་པ་ཞེས་བྱ་བས་ནི་བཏགས་པ་དང་སྒྱུ་མའི་རྣམ་པའི་ཆོས་མཐུན་པ་བརྗོད་དོ། ། དེ་མེད་ན་ནི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི། གཞན་དབང་དང་སྒྱུ་མའི་རྣམ་པའི་རྟེན་ཆོས་མཐུན་པར་བརྗོད་དོ། ། ཐུན་མོང་དུ་ཆོས་མཐུན་པ་བསྟན་པ་གསུམ་ལ། དེའི་རྣམ་པ་དེ་ལ་ཡོད་ཅེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་ནི། ཡོད་མེད་ཀྱི་དོན་དང༌། ངེས་པའི་དོན་དང༌། ཁྱད་པར་མེད་པ་དོན་གསུམ་དཔེས་བསྟན་ཏོ། ། དེ་བཞིན་གཉིས་སྣང་དེ་ལ་ཡོད་ཅེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་ནི། དོན་གསུམ་པོ་དེ་ཉིད་དོན་ལ་སྦྱར་བའོ། ། སྒྲོ་འདོགས་པ་དང་ཞེས་བྱ་བའི་ཚིགས་སུ་བཅད་པས་ནི། ངེས་པ་དང་ཁྱད་པར་མེད་པར་ཉིད་བསྟན་པའི་དགོས་པ་བརྗོད་དོ།

 ། འཛིན་པ་སྒྱུ་མ་ལྟ་བུ་ལ་བཞི་ལས། འཁྲུལ་བའི་རྒྱུ་དང་ཞེས་བྱ་བའི་ཚིགས་སུ་བཅད་པས་ནི། འཛིན་པ་འཁྲུ་བའི་རྒྱུ་དང་རང་བཞིན་བསྟན་ཏོ། ། སྒྱུ་མའི་གླང་པོ་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི། དཔེའི་སྒོ་ནས་རབ་ཏུ་འཛིན་པ་འཁྲུལ་བའི་རབ་ཏུ་དབྱེ་བ་བསྟན་ཏེ། དཔེ་དང་པོས་ནི་ཀུན་ནས་ཉོན་མོངས་པ་བརྗོད་ལ། གཉིས་པས་ནི་རྣམ་པར་བྱང་བའི་ཁྲུལ་བ་བརྗོད་དོ། ། འཁྲུལ་བ་པའི་མཚན་ཉིད་ཆོས་གང་ཡིན་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི། འཛིན་པ་གཉིས་པོའི་རང་གི་ངོ་བོ་སྒྱུ་མ་འདྲ་བ་བརྗོད་དོ། ། སྒྱུ་མའི་རྒྱལ་པོ་ཞེས་བྱ་བའི་ཚིགས་སུ་བཅད་པས་ནི། འཛིན་པ་གཉིས་པོའི་གནོད་བྱ་གནོད་བྱེད་ཀྱི་ནུས་པ་སྒྱུ་མ་དང་འདྲ་བར་བརྗོད་དོ། ། དཔེ་བརྒྱད་དང་འདྲ་བའི་དོན་བརྗོད་པ་ནི། སངས་རྒྱས་རྣམས་སངས་རྒྱས་མཆོག་ཅེས་བྱ་བའི་ཚིགས་སུ་བཅད་པའོ། ། དཔེ་དང་པོ་ལྔས་ནི་ཀུན་ནས་ཉོན་མོངས་པའི་འདུས་བྱས་བསྟན་ལ། ཕྱི་མ་གསུམ་གྱིས་ནི། གསུམ་དང་ཐུགས་དང་སྐུའི་ཆོས་རྣམ་པར་བྱང་བའི་འདུས་བྱས་རབ་ཏུ་བསྟན་ཏོ། ། དང་པོ་ནི་ཀ་ཁ་ལ་སོགས་པ་དང་འདྲ་བས་ནི་ཆོས་ཉིད་རབ་ཏུ་བསྟན་ལ། སྒྱུ་མ་དང་འདྲ་བ་དང༌། ཆོས་བརྒྱད་དང་འདྲ་བས་ནི་ཆོས་རབ་ཏུ་བསྟན་ཏོ། ། དེ་ལྟར་རྣམ་པ་བཞིས། ཐེག་པ་ཆེན་པོས་གཉིས་ཀ་ལ་ཐུན་མོང་དུ་གྲུབ་པ་དངོས་གཞིའི་ཡུལ་རྣམ་པར་གཞག་པ་ཙམ་མཛད་ནས། ད་ནི་ཚིགས་སུ་བཅད་པ་བཅུ་དགུས། དམིགས་པ་དང་མཐུན་པའི་དོན་རབ་ཏུ་སྒྲུབ་བོ། ། འདི་ལ་རྣམ་པ་གསུམ་སྟེ། ལྟ་བའི་ཡུལ་རབ་ཏུ་སྒྲུབ་པ་དང༌། སྤྱོད་པའི་ཡུལ་རབ་ཏུ་སྒྲུབ་པ་དང༌། དེ་གཉིས་ཀྱིས་འབྲས་བུའི་རང་བཞིན་རབ་ཏུ་སྒྲུབ་པའོ། ། དང་པོ་ལ་བཞི་ལས། ཡང་དག་མིན་རྟོག་ཅེས་བྱ་བའི་ཚིགས་སུ་བཅད་པས་ནི། ཤེས་པར་བྱ་བའི་དོན་བརྗོད་དོ། ། རང་གི་ཁམས་ལས་ཞེས་བྱ་བའི་ཚིགས་སུ་བཅད་པས་ནི། སྤང་བར་བྱ་བའི་དོན་བརྗོད་དོ། ། དམིགས་པའི་ཁྱད་པར་ཐོབ་པའི་ཞེས་བྱ་བའི་ཚིགས་སུ་བཅད་པས་ནི་བསྟེན་པར་བྱ་བ་བརྗོད་དོ།

། སེམས་ནི་གཉིས་སུ་སྣང་བ་སྟེ་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་ཀྱིས་ནི། དེ་ཐམས་ཅད་རྣམ་རིག་ཙམ་དུ་གྲུབ་པའི་འཐད་པ་བརྗོད་དོ། ། སྤྱོད་པའི་ཡུལ་ལ་ཡང་བཞི་ལས། སངས་རྒྱས་རྣམས་ཀྱིས་ཞེས་བྱ་བའི་ཚིགས་སུ་བཅད་པ་གཅིག་གིས་ནི་མདོར་བསྟན་པའོ། ། དེ་ནས་གཅིག་གིས་ནི་མཚན་གཞི་བཤད་དོ། ། དེ་ནས་མཚན་ཉིད་བཤད་པ་ནི་ཚིགས་སུ་བཅད་པ་བཞིའོ། ། མཚོན་པ་བཤད་པ་ནི། ཚིགས་སུ་བཅད་པ་གཉིས་སོ། ། འབྲས་བུ་ལ་བཞི་ལས། ས་བོན་བཞིན་དུ་གྱུར་པའི་ཕྱིར་ཞེས་བྱ་བའི་ཚིགས་སུ་བཅད་པས་ནི། གཟུང་བ་གཞན་དུ་གྱུར་པའོ། ། དེ་ནས་ཚིགས་སུ་བཅད་པ་གཉིས་ཀྱིས་ནི། འཛིན་པ་གཞན་དུ་གྱུར་པའོ། ། དེ་ནས་བློ་དང་ལྡན་པས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི་བསྟན་པ་དང་བཤད་པས་ཡེ་ཤེས་ཀྱི་རང་བཞིན་བསྟན་ཏོ། ། དེ་ནས་སེམས་ནི་གནས་ངན་ལེན་དང་བཅས་ཞེས་བྱ་བའི་ཚིགས་སུ་བཅད་པས་ནི། སྤངས་པའི་རང་བཞིན་བསྟན་ཏོ། ། དེ་ལྟར་གསུང་རབ་ཀྱི་དེ་ཁོ་ནའི་དོན་དུ་མཐུན་ཞིང་འཐད་པ་ནི། རྣམ་པར་རིག་པ་ཙམ་ཡིན་པར་བསྒྲུབས་ནས། མི་མཐུན་པའི་དོན་ཆོས་ཐམས་ཅད་སྟོང་པ་ཉིད་དུ་སྨྲ་བ་འགོག་གོ ། འདི་ལ་གསུམ་ལས། ཤེས་བྱ་འགོག་པ་ནི། རང་དང་ཞེས་བྱ་བའི་ཚིགས་བཅད་གཉིས་སོ། ། ངོ་བོ་ཉིད་མེད་པའི་དོན་ནི་གཉིས་ཏེ། རང་ཉིད་སྐྱེས་པ་དང༌། ཞིག་ཟིན་པ་དང༌། རྟག་དུ་གནས་པའི་རང་བཞིན་དུ་མེད་པས། གཞན་གྱིས་བདག་ཉིད་དུ་མེད་པ་དང༌། གཟུང་བ་རང་བཞིན་མེད་པས། རྟག་པའི་བདག་ཉིད་དུ་མེད་པའོ། ། ལམ་འགོག་པ་ནི། ཐོག་མ་དང་ནི་ཞེས་བྱ་བའི་ཚིགས་སུ་བཅད་པའོ། ། འདི་ལ་མ་སྐྱེས་པའི་དོན་ནི་གསུམ་ལས། རྒྱུ་མེད་པ་དང༌། རྟག་པ་བ་དང༌། མྀ་མཐུན་པ་ལས་སྐྱེས་པ་ནི། དངོས་པོ་སྐྱེ་བ་མེད་པའི་དོན་ཏོ། ། འཁོར་བའི་དངོས་པོ་གཞན་སྔོན་དུ་མ་སོང་བར་སྐྱེ་བ་ནི་ཐོག་མ་སྐྱེ་བ་སྟེ། རྒྱུ་མེད་པས་སོ། ། སྔར་སྐྱེས་ཟིན་པ་དེ་ཉིད་སྐྱེ་བ་ནི་རང་ལས་སྐྱེ་བ་སྟེ། རྒྱུ་རྟག་པ་ལས་སྐྱེ་བའོ།

། སྔོན་སྐྱེས་པ་རྣམ་དང་ཤིན་ཏུ་མི་འདྲ་བ་སྐྱེས་པ་ནི་གཞན་སྐྱེས་པ་སྟེ། མི་མཐུན་པའི་རྒྱུ་ལས་སྐྱེས་པའོ། ། བཏགས་པ་ལ་སོགས་པའི་མཚན་ཉིད་དུ་མ་སྐྱེས་པ་ནི་མཚན་ཉིད་སྐྱེ་བ་མེད་པའི་དོན་ཏོ། ། ཐ་མ་གཉིས་ནི་འབྲས་བུ་སྐྱེ་བ་མེད་པའི་དོན་ཏོ། ། འབྲས་བུ་འགོག་པ་ནི་གཉིས་ཏེ། ཐེག་པ་གཅིག་ཏུ་བསྟན་པའི་དགོངས་གཞི་དང༌། དགོས་པའོ། ། དང་པོ་ནི། ཆོས་དང་བདག་མེད་ཅེས་བྱ་བའི་ཚིགས་སུ་བཅད་པའོ། ། ཐེག་པ་གཅིག་ཏུ་གསུངས་པའི་དགོངས་གཞི་ནི་གཉིས་ཏེ། ཤེས་བྱ་དང༌། གང་ཟག་དང༌། འབྲས་བུ་དང༌། ལམ་རྣམས་མཚུངས་པའམ། བསམ་པ་དང༌། སྦྱོར་བ་དང༌། འབྲས་བུ་རྣམ་གཅིག་པ་སྟེ། དང་པོ་བཞི་དང༌། ཐ་མ་གསུམ་དང༌། རིམ་པ་བཞིན་སྦྱར་རོ། ། དགོས་པ་ནི་ཚིགས་སུ་བཅད་པ་དྲུག་གིས་བསྟན་ ཏོ། ། དངོས་གཞི་དང༌། མཐུན་པའི་དོན་དང༌། མི་མཐུན་པའི་དོན་གསུམ་གྱིས། འཚོལ་བའི་ཡུལ་བསྟན་ནས། ད་ནི་འཚོལ་བ་ཕུན་སུམ་ཚོགས་པའི་ཡན་ལག་བསྟན་ཏོ། ། འདི་ལ་གཉིས་ལས། རིག་པའི་གནས་ལྔ་ཞེས་བྱ་བ་ནི་བློ་གྲོས་བསྟན་ཏོ། ། རྒྱུད་དམིགས་ནས་ནི་ཞེས་བྱ་བ་ལ་སོགས་པའི་ཚིགས་སུ་བཅད་པ་བཅུ་གསུམ་གྱིས་ནི་དགེ་བ་བསྟན་ཏེ། ཤེས་རབ་སྦྱངས་ཤིང་ཚོགས་བསགས་པ་ཁོ་ནས་ཆོས་ཡོངས་སུ་འཚོལ་ན་ཆོས་རབ་ཏུ་རྟོགས་པའི་ཕྱིར་རོ། ། འདི་ལ་རྒྱུད་དམིགས་ནས་ནི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི། རིགས་དང༌། སེམས་བསྐྱེད་པ་དང༌། སྒྲུབ་པ་དང༌། དེ་ཁོ་ན་དང༌། མཐུ་དང༌། ཡོངས་སུ་སྨིན་པ་དང༌། བྱང་ཆུབ་དང་ལྡན་པའི་བསམ་པས། ཕ་རོལ་ཏུ་ཕྱིན་པ་ཡིད་ལ་བྱེད་པ་སྟེ། ཐེག་པ་ཆེན་པོའི་ངོ་བོ་ཉིད་དང་ལྡན་པ་ཡིད་ལ་བྱེད་པ་བདུན་ནོ། ། སྐྱབས་སུ་འགྲོ་བ་དང་ལྡན་པའི་ཡིད་ལ་བྱེད་པ་ནི་རྒྱུ་དང་ལྡན་པའི་ཡིད་ལ་བྱེད་པའི་ནང་དུ་འདུ་སྟེ་མོས་པའི་རྐྱེན་དང་ལྡན་པ་ཁོ་ན་རྒྱུ་ཡིན་པའི་ཕྱིར་རོ། ། དེ་ནས་ཡིད་ལ་བྱེད་པ་དྲུག་ནི། མོས་པ་དང༌། ཆོས་འཚོལ་བ་དང༌། སྟོན་བ་དང༌། སྒྲུབ་པ་དང༌། གདམས་ངག་རྗེས་སུ་བསྟན་པ་དང་ལྡན་པའི་ཡིད་ལ་བྱེད་པ་སྟེ།

ཆོས་ལ་སྦྱོར་བའི་སྤྱོད་པ་དང་ལྡན་པའི་ཡིད་ལ་བྱེད་པའོ། ། བྱ་བའི་ཡིད་ཅེས་བྱ་བ་ནས་སྤོང་བས་མཐུ་ནི་ཐོབ་པ་དང་ཞེས་བྱ་བའི་བར་གྱིས་ནི། ཐབས་དང་ལྡན་པའི་ལས་དང༌། ཕ་རོལ་ཏུ་ཕྱིན་པ་དང༌། བསྡུ་བའི་དངོས་པོ་དང༌། དཀོན་མཆོག་མཆོད་པ་དང༌། བཤེས་གཉེན་བསྟེན་པ་དང༌། ཚད་མེད་པ་བསྒོམས་པ་ཞེས་བྱ་བ། ཕ་རོལ་ཏུ་ཕྱིན་པའི་སྤྱོད་པ་དང༌། ངོ་ཚ་བ་དང༌། བརྟན་པ་དང༌། མི་སྐྱོ་བ་དང༌། བསྟན་བཅོས་ཤེས་པ་དང༌། འཇིག་རྟེན་ཤེས་པ་དང༌། རྟོན་པ་དང༌། སོ་སོ་ཡང་དག་པ་རིག་པ་དང༌། ཚོགས་དང༌། བྱང་ཆུབ་ཀྱི་ཕྱོགས་དང༌། ཞི་གནས་དང་ལྷག་མཐོང་དང༌། ཐབས་མཁས་པ་དང༌། གཟུངས་དང༌། སྨོན་ལམ་དང༌། ཏིངངེ་འཛིན་གསུམ་ཞེས་བྱ་བ་བྱང་ཆུབ་ཀྱི་ཕྱོགས་ཀྱི་སྤྱོད་པ་སྟེ། དེ་ལྟར་སྤྱོད་པ་གཉིས་དང་ལྡན་པའི་ཡིད་ལ་བྱེད་པ་བསྟན་ཏོ། ། ངོ་མཚར་ངོ་མཚར་མེད་པ་ལ་ཤེས་བྱ་བ་ནས་བདག་ཉིད་མཆོག་ཏུ་ངེས་འཛིན་ཕྱིར་ཞེས་བྱ་བའི་བར་གྱིས་ནི། ངོ་མཚར་དང༌། ངོ་མཚར་མ་ཡིན་པ་དང༌། སྙོམས་པའི་སེམས་དང༌། ཕན་འདོགས་པ་དང༌། ལན་དུ་ཕན་འདོགས་པ་དང༌། སྨོན་ལམ་དང༌། འབྲས་བུ་ཡོད་པའི་སྦྱོར་བ་དང༌། ཕྱིན་ཅི་མ་ལོག་པའི་སྦྱོར་བ་དང༌། འབྲི་བའི་གཉེན་པོ་ཁྱད་པར་དུ་འགྲོ་བའི་སྦྱོར་བ་དང༌། བཅོས་བུའི་གཉེན་པོ་ཡང་དག་པར་སྦྱོར་བ་དང༌། སེམས་ཅན་འདུལ་བའི་སྦྱོར་བ་དང༌། ལུང་བསྟན་པ་དང༌། ས་ལ་ཞུགས་པ་དང༌། ངེས་པར་བྱ་བ་དང༌། རྟག་པར་བྱ་བ་དང༌། གཙོ་བོར་བྱ་བ་ཞེས་བྱ་བའི་ཡོན་ཏན་རྣམས་ཀྱིས། ཕ་རོལ་ཏུ་ཕྱིན་པ་ཡིད་ལ་བྱེད་པ་སྟེ། སྤྱོད་པ་ཉམས་སུ་བླངས་པའི་ཡོན་ཏན་དང་ལྡན་པའི་ཡིད་ལ་བྱེད་པའོ། ། འདིར་གདགས་པ་རྣམ་པར་གཞག་པ་དང༌། ཡོངས་སུ་འཚོལ་བ་དང༌། ཡང་དག་པ་ཇི་ལྟ་བ་བཞིན་དུ་ཤེས་པ་དང༌། དཔག་ཏུ་མེད་པ་དང༌། བསྟན་པའི་འབྲས་བུ་དང༌། ཆེན་པོའི་དོན་དང༌། ཐེག་པ་ཆེན་པོ་བསྡུ་བ་དང༌། བྱང་ཆུབ་སེམས་དཔའ་ལྔ་པོ་རྣམས་ཏེ། ཡོན་ཏན་གྱི་ལེའུར་བཤད་པ་དེ་རྣམས་དང༌། སྤྱོད་པ་དང་མཐར་ཐུག་པའི་ལེའུར་བཤད་པ་དང༌།

རྟགས་དང༌། ཕྱོགས་དང༌། ལྷག་པའི་བསམ་པ་དང༌། ཡོངས་སུ་འཛིན་པ་དང༌། སྐྱེ་བ་དང༌། གནས་པ་དང༌། སྤྱོད་པ་དང༌། རབ་ཏུ་གནས་པ་དང་ལྡན་པའི་ཡིད་ལ་བྱེད་པས། ཕ་རོལ་ཏུ་ཕྱིན་པ་ཡིད་ལ་བྱེད་པ་རྣམས་མ་བཤད་ཀྱང༌། བཤད་པའི་རྗེས་སུ་འབྲངས་ཏེ་ཤེས་པར་བྱའོ། ། འཚོལ་པའི་རང་བཞིན་ལ་རྣམ་པ་བཞི་ལས། དང་པོ་རང་བཞིན་བསྟན་པའི་ཡན་ལག་ཏུ་དབྱེ་བ་སྟོན་པ་ནི། རྒྱས་དང་ཞེས་བྱ་བའི་ཚིགས་སུ་བཅད་པ་གཉིས་སོ། ། རྒྱས་པ་ནི་ཆོས་ཀྱི་རང་བཞིན་ཁོ་ན་མ་མཐོང་ཡང༌། ཐོས་པས་ཆོས་རྒྱས་པ་སྟེ། མོས་པ་སྤྱོད་པའི་ས་ལའོ། ། སྤངས་དང་བཅས་ཡིན་སྤང་བྱའི་རང་བཞིན་ཏེ། རྣམ་པར་རྟོག་པ་དང་བཅས་པ་ནི་སྤང་བར་བྱ་བ་ཡིན་ནོ། ། སྐུ་ནི་རྣམ་པར་གྲོལ་བའི་སྐུའོ། ། དེ་ལྟར་རབ་ཏུ་དབྱེ་བ་ནི། སའི་རབ་ཏུ་དབྱེ་བས་རྣམ་པ་གསུམ་དང༌། གསུམ་དང༌། བཞི་དང༌། གསུམ་བསྟན་ཏེ། མོས་པས་སྤྱོད་པ་དང༌། དེ་ཁོ་ན་མ་མཐོང་བ་དང༌། བཟོད་པ་ཐོབ་པ་ལ་ནི་གསུམ་པ་གསུམ་མོ། ། རྣམ་པར་གྲོལ་བའི་སྐུའི་རྒྱུ་སྦྱོར་བའི་རང་བཞིན་མ་ཐོབ་པ་ཚོགས་ལམ་དང༌། སྦྱོར་ལམ་དང༌། དེ་ཁོ་མཐོང་བ་ང་རྒྱལ་མ་ཟད་པ་དང༌། ཟད་པ་ལ་ནི་བཞིའོ། ། གཉིས་པ་འབྲས་བུ་བསྟན་པ་ནི། བརྟན་ཆོས་ཞེས་བྱ་བའོ། ། འདི་ལ་མཚན་ནི་གཟུགས་སྐུའི་ཡོན་ཏན་ནོ། ། ཆོས་སྐུའི་ཡོན་ཏན་ལ། སྤངས་པ་དང་ཡོན་ཏན་ནི་རང་དོན་ནོ། ། མི་ཟད་པ་ནི་གཞན་དོན་ནོ། ། གསུམ་པ་སྤང་བྱ་ནི་རྒྱལ་བའི་སྲས་རྣམས་ཀྱྀས་ནི་ཞེས་བྱ་བའོ། ། འདིར་རྣམ་པར་རྟོག་པ་བཅུ་ལས། དང་པོ་གཉིས་ནི་དངོས་པོ་ལ་རྟོག་པ་སྟེ། ཕུང་པོ་ལྔའི་རང་བཞིན་བྱང་ཆུབ་སེམས་དཔའ་ལ། ཀུན་རྫོབ་ཙམ་དུ་མེད་པ་དང༌། དོན་དམ་པར་ཡོད་པར་རྟོག་པའོ། ། དེའི་འོག་མ་གཉིས་ནི་དེའི་ཆོས་ཉིད་སྟོང་པ་ཉིད་ལ་རྟོག་པ་སྟེ། སྟོང་པ་ཉིད་གཟུགས་ཀྱི་ངོ་བོར་ཡོད་པ་དང༌། དེ་དང་བྲལ་བའི་རང་བཞིན་དུ་མེད་པར་རྟོག་པའོ། །གཅིག་དང་དུ་མར་རྟོག་པ་ནི་དེ་གཉིས་ཀ་ལ་རྣམ་པར་རྟོག་པའོ། ། རང་གི་ངོ་བོ་རྣམ་པར་རྟོག་པ་ནི།

འབའ་ཞིག་པར་རྣམ་པར་རྟོག་པ་སྟེ། གཟུགས་སོ་ཞེའམ། མི་རྟོག་པའོ་ཞེའམ། དོན་དམ་པའོ་ཞེས་བྱ་བར་ལྟ་བུའོ། ཁྱད་པར་དུ་རྣམ་པར་རྟོག་པ་ནི་འབྲེལ་བར་རྟོག་པ་སྟེ། གཟུགས་ཀྱི་རྟག་གོ་ཞེའམ། མི་རྟག་པ་དོན་དམ་པའོ་ཞེས་བྱ་བ་ལྟ་བུའོ། ། ཐ་མ་གཉིས་ནི་གཉིས་ཀར་རྟོག་པ་སྟེ། མིང་ཇི་ལྟ་བར་ངོ་བོ་དང་ཁྱད་པར་དུ་རྟོག་པ་དང༌། ངོ་བོ་དང་ཁྱད་གྱི་དོན་མེད་ན་དེ་བརྗོད་པའི་སྒྲ་ཡང་མི་རུང་བར་རྟོག་པའོ། ། བཞི་པ་ཡོན་ཏན་ནི། གཉིས་ཀྱི་ཆོས་འཚོལ་བ་ལ་ཆེ་བ་རྣམ་པ་གསུམ་པོ། ཐབས་དང་འབྲེལ་བ་དང༌། དོན་དང་འབྲེལ་བ་དང༌། རང་དོན་དང་འབྲེལ་བ་སྟེ། བརྩོན་འགྲུས་དང་འབྲེལ་བ་ལ་སོགས་པའོ། ། ཆོས་ཚོལ་བའི་སྐབས་སོ། ། ། ། ལེའུ་བཅུ་གསུམ་པ། ཆོས་སྟོན་པ་བཤད་པ། ཆོས་སྟོན་པ་ལ་རྣམ་པ་བདུན་ལས། ཚིགས་སུ་བཅད་པ་དང་གཅིག་གིས་ནི། བཤད་པའི་གེགས་སྤང་བའོ། ། དེ་གཉིས་ཀྱིས་ནི། བཤད་པའི་འབྲས་བུའོ། ། དེ་ནས་གཅིག་གིས་ནི་བཤད་པའི་རྒྱུ་སྟེ། ལུང་དང་རྟོགས་པ་དང་དབང་འབྱོར་པས་ནི་དོན་སྟོན་པའི་རྒྱུ་བརྗོད་ལ། ཁ་དང་གཟུགས་ཐམས་ཅད་དང་རྣམ་ཤེས་ནི་སྒྲ་འབྱུང་བའི་གནས་བརྗོད་དོ། ། དེ་ནས་གཉིས་ཀྱིས་ནི་འཆད་པ་པོའི་ཁྱད་པར་བརྗོད་དོ། ། བཤད་པ་ཉིད་ཀྱི་ཁྱད་པར་ཚིགས་སུ་བཅད་པ་བདུན་གྱིས་བརྗོད་པ་ལས། དང་པོ་ནི་ངག་གི་ཁྱད་པར་རོ། ། གཉིས་པ་དང་གསུམ་པ་ནི་ཚིག་གི་ཁྱད་པར་རོ། ། ལྟག་མ་བཞིས་ནི་རབ་ཏུ་བྱེད་པའི་ཁྱད་པར་རོ།། རབ་ཏུ་བྱེད་པའི་ཁྱད་པར་ལ་གཉིས་ཏེ། ཡོན་ཏན་གསུམ་དང་བཅས་པ་དང༌། ཉེས་པ་བརྒྱད་དང་བྲལ་བའོ། ། དེའང་ཚིགས་སུ་བཅད་པ་གཅིག་གིས་ཡོན་ཏན་ནོ། ། གཉིས་པས་ནི་གཉིས་ཀ་བསྡུས་ཏེ་བསྟན་ཏོ། ། དེ་གཉིས་ཀྱིས་ཉེས་པ་དང་བྲལ་བའོ། ། དེ་བཤད་པར་བྱ་བའི་ཁྱད་པར་ཚིགས་སུ་བཅད་པ་བཅུས་བསྟན་པ་ལས། དང་པོ་གཉིས་ཀྱིས་ནི་དོན་ཕུན་སུམ་ཚོགས་པ་བརྗོད་དེ། འབྲས་བུ་གསུམ་དང་བརྗོད་བྱ་གཉིས་དང་ལྡན་པའི་ཚིག་འབྲུ་བཟང་པོ་རྟོགས་པར་བྱའི་དོན་ནོ།

། མྱ་ངན་ལས་འདས་པའི་ལམ་མཚན་ཉིད་བཞི་དང་ལྡན་པ་སྟེ། ཐུན་མོང་མ་ཡིན་པའི་ལམ་དང༌། གཉེན་པོ་ཚང་བའི་ལམ་དང༌། རང་བཞིན་གྱིས་དག་པ་མངོན་དུ་བྱེད་པར་ནུས་པ་དང༌། དྲི་མ་དང་བྲལ་བའི་དག་པ་སྐྱེད་པར་ནུས་པའོ། ། དེ་ལྟར་འབྲས་བུ་དང་བརྗོད་བྱ་དང༌། རང་བཞིན་ནི། རྟོགས་པར་བྱ་བའི་དོན་གྱི་ཁྱད་པར་ཙམ་མོ། ། ལྷག་མ་བརྒྱད་ཀྱིས་ནི་ཆོས་ཕུན་སུམ་ཚོགས་པ་འཆད་དོ། ། དེའང་ལྡེམ་པོར་དགོངས་པ་དང་དགོངས་པ་གཉིས་ཀྱིས་སངས་རྒྱས་ཀྱི་གསུང་ཐམས་ཅད་བསྡུས་པས། དེ་གཉིས་ཀྱི་མཚན་ཉིད་སྟོན་ཏོ།། ལྡེམ་པོར་དགོངས་པ་ནི་བསྟན་པ་དང༌། དགོངས་པའི་སྒོ་ནས། བཤད་པ་སྟེ། ཚིགས་སུ་བཅད་པ་གཉིས་ཀྱིས་བསྟན་ཏོ། ། དགོངས་པ་ནི་གཅིག་གིས་སོ། ། གཉིས་ཀའི་འབྲས་བུ་སྟོན་པ་ནི་ཤིན་ཏུ་རྒྱས་པ་བསྡུ་བའི་ཚིགས་སུ་བཅད་པ་ལྔ་པོ་རྣམས་སོ། ། དེ་ལ་སངས་རྒྱས་ཆོས་ལས་བརྙས་པ་དང༌། ། ལེ་ལོ་ཅུང་ཙམ་ཆོག་འཛིན་ཅེས་བྱ་བས་ནི། རིམ་པ་བཞིན་དགོངས་པ་བརྗོད་དོ། ། ང་རྒྱལ་འདོད་ཆགས་སྤྱོད་པ་ཞེས་བྱ་བས་ནི། གཉེན་པོ་ལ་ལྡེམ་པོར་དགོངས་པའི་འབྲས་བུའོ། ། དེས་ནི་རེ་རེའི་འབྲས་བུ་བསྟན་ཏོ།། འགྱོད་དང་མ་ངེས་ལྡོག་པ་ནི་ཞེས་བྱ་བས་ནི་ཐུན་མོང་གྱི་འབྲས་བུ་བསྟན་ཏེ། འགྱོད་པ་སྤོང་བ་ནི་དུས་གཞན་དང་གང་ཟག་གི་བསམ་པ་ལ་དགོངས་པའི་འབྲས་བུའོ། ། མ་ངེས་པ་ལྡོག་པ་ལའང་ནི་མཉམ་པ་ཉིད་དང་དོན་གཞན་ལ་དགོངས་པའི་འབྲས་བུའོ། ། ཚིགས་སུ་བཅད་པ་ཐ་མས་ནི། འཆད་པ་པོའི་ཆེ་བ་བརྗོད་དོ། ། བཤད་པའི་སྐབས་སོ། ། ། ། ལེའུ་བཅུ་བཞི་པ། སྒྲུབ་པ་བཤད་པ། ཆོས་སྒྲུབ་པ་ལ་ལྔ་ལས་སྒྲུབ་པའི་དབྱེ་བ་ནི། ཚིགས་སུ་བཅད་པ་དྲུག་གིས་སྟོན་ཏོ། ། འདི་ལ་དོན་ཀུན་ཤེས་པ་དང་ཆོས་ཀུན་ཤེས་པ་ནི་ཚོགས་ལམ་དུའོ། ། ཆོས་དང་མཐུན་པའི་ཆོས་ལ་ཞུགས་པ་ནི་སྦྱོར་ལམ་དུའོ། ། མཐུན་པར་ཞུགས་པ་ནི་མཐོང་ལམ་དུའོ། ། མཐུན་པའི་ཆོས་ལ་སྤྱོད་པ་ནི་སྒོམ་ལམ་དུའོ། ། དེའང་ཚིགས་སུ་བཅད་པ་གཉིས་དང༌། གཅིག་དང༌།

གཅིག་དང༌། གཉིས་ཀྱིས་རིམ་བཞིན་བསྟན་ཏོ།། གཉིས་པ་སྒྲུབ་པའི་རང་བཞིན་ནི་བག་ཡོད་པ་དང། ངེས་པར་འབྱུང་བ་གཉིས་ཀྱིས་བསྟན་ཏོ། ། སྒྲུབ་པའི་རང་བཞིན་ནི་ལམ་ནན་ཏན་དུ་བྱེད་པའི་འབད་པ་དང༌། དེ་ཁོ་ན་རིག་པ་ཡིན་ལ། དེའང་བག་ཡོད་པ་དང་ངེས་པར་འབྱུང་བ་ཡིན་ནོ། ། དེའང་བག་ཡོད་པ་ནི། འཁོར་ལོ་བཞི་ཡིན་ལ། དེའང་མཐུན་པའི་ཡུལ་ནི་སྒྲུབ་པའི་གནས་སོ། ། སྐྱེས་བུ་དམ་པ་ནི་རྟེན་ཏོ། ། བདག་ཉིད་ཀྱི་བཏོད་པ་ནི་ངོ་བོ་ཉིད་དེ། དམིགས་པ་དང༌། རྟོན་པ་དང༌། ཐབས་དང༌། མཚན་ཉིད་ཀྱི་ཁྱད་པར་བཞི་དང་ལྡན་པའོ། ། སྔོན་བསོད་ནམས་བསགས་པའི་རྒྱུའོ། ། གསུམ་པ་སྒྲུབ་པ་ལོག་པར་འགྲོ་བ་དགག་པ་ནི།

 གསུམ་སྟེ། སྤྱོད་པས་འཇིགས་པ་དགག་པ་དང༌། ལྟ་བས་སྐྲག་པ་དགག་པ་དང༌། སེམས་ཅན་འདོར་བ་དགག་པ་སྟེ། ཚིགས་སུ་བཅད་པ་གཉིས་དང༌། བཞི་དང༌། བཞིས་སྟོན་ཏོ། ། བཞི་པ་སྒྲུབ་པ་ལ་ཐབས་མཁས་པ་ནི། སྨན་བཟང་པོ་ལ་ཞེས་བྱ་བ་ལ་སོགས་པ་ཚིགས་སུ་བཅད་པ་ལྔའོ། ། ལྔ་པ་སྒྲུབ་པའི་ཆེ་བ་ནི་སྒྲུབ་པའི་འཁོར་ཡོངས་སུ་དག་པས་བསྟན་ཏོ། ། སྒྲུབ་པའོ། ། ། ། ལེའུ་བཅོ་ལྔ་པ། གདམས་ངག་རྗེས་སུ་བསྟན་པ་བཤད་པ། གདམས་ངག་རྗེས་སུ་བསྟན་པ་ལ་ལྔ་ལས། གདོན་མི་ཟ་བར་ཐོབ་པའི་དུས་ནི། བསྐལ་བ་གྲངས་མེད་ངེས་འབྱུང་ཞིང་ཞེས་བྱ་བའི་ཚིགས་སུ་བཅད་པ་གསུམ་གྱིས་བསྟན་ཏོ། །གཉིས་པ་གདམས་ངག་གི་དོན་ཡིད་ལ་བྱེད་པའི་ཁྱད་པར་ནི། ཚོགས་དང་སྦྱོར་བ་དང་མཐོང་བ་དང་སྒོམ་པའི་ལམ་བཞིས་སྟོན་ཏོ།། ཚོགས་ལམ་དུ་དོན་ཡོད་པར་བྱེད་པ་ནི་རྣམ་པ་བཞི་ལས། དམིགས་པའི་རང་བཞིན་ནི། དེ་ནས་དང་པོར་ཞེས་བྱ་བའི་ཚིགས་སུ་བཅད་པ་གསུམ་གྱིས་བསྟན་ཏོ། ། དམིགས་པ་ནི་གསུང་རབ་ཡིན་ལ། གསུང་རབ་ཀྱང་གཟུགས་སམ་མི་ལྡན་པའི་འདུ་བྱེད་གཞན་ནི་མ་ཡིན་གྱི། འོན་ཀྱང་གསུང་རབ་ཏུ་སྣང་བའི་སེམས་ཡིན་ལ། དེའང་རྩ་བའི་སེམས་ལ་སོགས་པ་དྲུག་ཉིད་དོ། ། དེ་ལ་དམིགས་པར་བྱེད་པའི་ཡིད་ལ་བྱེད་པ་སྟོན་པ་ནི། ཡིད་ཀྱི་བརྗོད་པས་ཞེས་བྱ་བའི་ཚིགས་སུ་བཅད་པ་བཞིའོ། ། འདིའང་རྣམ་པ་བཞིས་དབྱེ་སྟེ། རྟེན་གྱི་སྒོ་ནས་དབྱེ་བ་ནི་དང་པོ་གསུམ་མོ། ། དམིགས་པའི་སྒོ་ནས་དབྱེ་ན་ནི་རབ་ཏུ་འཛིན་པའི་རྒྱུ་མཚན་ཡོད་ལ་བྱེད་པ་ལ་སོགས་པ་གསུམ་མོ། ། སྦྱོར་བའི་སྒོ་ནས་དབྱེ་ན་ནི་ཐ་མ་གཉིས་སོ། ། དམིགས་པ་ལ་ཡིད་ལ་བྱེད་པའི་གནས་པའི་ཐབས་ནི། དམིགས་པ་ལ་ནི་ཞེས་བྱ་བ་ལ་སོགས་པའོ། ། འདི་ལ་ཐོག་མར་གཏོད་པ་དང། དེ་ནས་མི་འཆོར་བར་འཛིན་པ་དང༌། དེ་ནས་ཤོར་ན་ལྡོན་པ་གསུམ་དང༌། དེ་ནས་གནས་པ་བརྟན་པར་བྱེད་པ་དང༌། དེ་ནས་བརྟན་པའི་ཡོན་ཏན་མཐོང་བས་བརྟན་པ་མཐུ་ཅན་དུ་ལས་སུ་རུང་བར་བྱེད་པ་དང༌།

དེ་ནས་གཡེང་བའི་སྐྱོན་མཐོང་བས་གཡེང་བ་ཞི་བ་གསུམ་དང༌། དེ་ནས་གཡེང་བའི་རྒྱུ་ཅན་གྱི་ཉོན་མོངས་པ་གཞན་ཞི་བ་དང༌། དེ་ནས་རྩོལ་བ་དང་བཅས་པས་དམིགས་པ་ཅི་ལྟར་འདོད་པར་དབང་གྱུར་པ་དང༌། རྩོལ་པ་མེད་པར་དབང་བསྒྱུར་བ་དགུ་ནི། སེམས་གནས་པ་རྣམས་པ་དགུའོ། ། ཐབས་དེ་གནས་པའི་ཕན་ཡོན་ནི་རྣམ་པ་གཉིས་ཏེ། རྒྱུད་སྨིན་པར་བྱེད་པའི་ཚོགས་ཡང་དག་པར་གྲུབ་པ་ནི། དེ་ནས་དེ་ཡིས་ཞེས་བྱ་བ་ལ་སོགས་པའོ། ། རྣམ་པར་གྲོལ་བ་དང་ཆོས་ཀྱི་ཐོབ་པའི་རྟགས་ཡང་དག་པར་གྲུབ་པ་ནི། དེས་ན་དེ་དག་སྔོན་རོལ་ན་ཞེས་བྱ་བ་ལ་སོགས་ པའོ། ། སྦྱོར་ལམ་དུ་དོན་ཡིད་ལ་བྱེད་པ་ནི། དེ་ནས་དེ་འདྲར་གྱུར་པའི་ཞེས་བྱ་བའི་ཚིགས་སུ་བཅད་པ་ལྔས་བསྟན་ཏོ། ། མཐོང་ལམ་དུ་དོན་ཡིད་ལ་བྱེད་པ་ནི་རྣམ་པ་དྲུག་ལས། ཤེས་རབ་ཡོངས་སུ་དག་པའི་ཁྱད་པར་ནི། དེས་ནས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། མཉམ་པ་ཉིད་རྟོགས་པའི་ཁྱད་པར་ནི། ཆོས་ཀྱི་དབེན་པའི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། ཡེ་ཤེས་ཀྱི་ཁྱད་པར་དག་པའི་ཁྱད་པར་ནི། དེས་ནི་ཁམས་གསུམ་འདུས་བྱས་རྣམས་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། དམྀགས་པ་ཡོངས་སུ་དག་པའི་ཁྱད་པར་ནི། མེད་པའི་སྟོང་པ་ཉིད་ཤེས་ཤིང་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། ཡོན་ཏན་གྱི་རྣམ་པ་ཐོབ་པའི་ཁྱད་པར་ནི། རྒྱལ་སྲས་ཞེས་བྱ་བས་བསྟན་ཏོ། ། རྨད་དུ་བྱུང་བའི་ཆོས་ཐོབ་པའི་ཁྱད་པར་ནི། གང་ཞིག་བློ་ཡིས་ཞེས་བྱའི་ཚིགས་སུ་བཅད་པ་ལྔས་བསྟན་ཏོ། ། སྒོམ་ལམ་དུ་དོན་ཡིད་ལ་བྱེད་པའི་ཁྱད་པར་ནི། དེ་ནས་ཞེས་བྱ་བའི་ཚིགས་སུ་བཅད་པ་ལྔས་བསྟན་ཏོ། ། གདམས་ངག་གི་དོན་ཡིད་ལ་བྱེད་པའི་ཁྱད་པར་རྣམ་པ་བཞི་བརྗོད་དོ། ། གསུམ་པ་གདམས་ངག་གི་ཆེ་བ་ནི། དེ་ལྟར་མཐོང་དཀའི་ཞེས་བྱ་བའི་ཚིགས་སུ་བཅད་པ་གཉིས་སོ།། འདིས་ནི་ཆེ་བ་ཉིད་གཉིས་བསྟན་ཏེ། སངས་རྒྱས་མཐོང་ཞིང་ཆོས་ཐོས་པ་དང༌།

རྟག་ཏུ་མི་འབྲལ་བ་དང༌། གདམས་ངག་བརྒྱུད་པ་གོང་ནས་གོང་དུ་ཐོབ་པས་སྤངས་པ་དང་ཡོན་ཏན་ཐོབ་པའོ། ། བཞི་པ་གདམས་ངག་གི་རང་བཞིན་ནི། སངས་རྒྱས་རྣམས་ནི་ཞེས་བྱ་བའི་ཚིགས་སུ་བཅད་པས་བསྟན་ཏོ། ། འདིས་ནི་གདམས་ངག་རྣམ་པ་བཞི་བརྗོད་དེ། ལེགས་པར་སྤྱོད་པའི་ཕན་ཡོན་དང༌། ཉེས་པར་སྤྱོད་པའི་ཉེས་དམིགས་དང་གནས་དང་ལྷག་མཐོང་གི་བར་ཆོད་དང༌། མཐུན་པའི་ཆོས་སོ། ། ལྔ་པ་གདམས་ངག་གི་འབྲས་བུ་ནི། དེ་ནི་མཐོང་བ་རབ་དག་ཅེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏེ། སྔ་མས་ནི་གཞན་གྱི་དོན་བརྗོད་ལ། ཕྱི་མས་རང་གི་དོན་ཏོ། ། གདམས་ངག་གི་སྐབས་སོ། ། ། ། ལེའུ་བཅུ་དྲུག་པ། ཐབས་དང་ལྡན་པའི་ལས་བཤད་པ། དོན་རྫེས་སུ་སྒྲུབ་པ་སྤྱོད་པའོ། ། མཐུན་མོང་གྱི་ངོ་བོ་ནི་ཐབས་དང་ལྡན་པས་ལས་ཡོངས་སུ་དག་པའོ། ། དེ་ལ་རྣམ་པ་གསུམ་ལས། དགེ་བའི་མངོན་པར་གྲུབ་པའི་ཐབས་ནི། ཇི་ལྟར་ནགས་ཚལ་ཞེས་བྱ་བའི་ཚིགས་སུ་བཅད་པས་བསྟན་ཏོ། ། ཆུད་མི་ཟ་བའི་ཐབས་ནི། ཤིན་ཏུ་ཞེས་བྱ་བ་དང་ཕས་ནི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། དགེ་བ་ཁྱད་པར་དུ་འཕགས་པར་བྱེད་པའི་ཐབས་ནི། རྟག་ཏུ་ཞེས་བྱ་བའི་ཚིགས་སུ་བཅད་པས་བསྟན་ཏོ། ། ཐབས་དང་ལྡན་པའི་ལས་སོ། ། ཕ་རོལ་ཏུ་ཕྱིན་པའི་སྤྱོད་པ་ལ་གསུམ་སྟེ། རང་གི་སངས་རྒྱས་ཀྱི་ཆོས་རྫོགས་པར་བྱེད་པའི་མཚན་ཉིད། ཕ་རོལ་ཏུ་ཕྱིན་པ་དྲུག་དང་སེམས་ཅན་གྱི་དོན་སྒྲུབ་པའི་མཚན་ཉིད་བསྡུ་བའི་དངོས་པོ་བཞི་དང༌། དེ་གཉིས་ཀའི་སྟོབས་བསྐྱེད་པའི་ཐབས་དང་དཀོན་མཆོག་མཆོད་པ་ལ་སོགས་པ་གསུམ་མོ། ། དེ་ལ་ཕ་རོལ་ཏུ་ཕྱིན་པ་དྲུག་ནི་རྣམ་པ་གཉིས་གྱིས་སྟོན་ཏེ། བསྡུ་བ་དང་རྣམ་པར་དབྱེ་བའོ། ། དང་པོ་ནི་སྡོམ་གྱི་ཚིགས་སུ་བཅད་པའོ། ། རྣམ་པར་དབྱེ་བ་རྣམ་པ་བཅུ་ལས། གྲངས་ནི། ལོངས་སྤྱོད་དང་ལུས་ཕུན་སུམ་ཚོགས་པ་དང་ཞེས་བྱ་བའི་ཚིགས་སུ་བཅད་པ་དྲུག་སྟེ། འདི་དྲུག་གིས་ནི་གོ་རིམ་བཞིན་དུ། མངོན་པར་མཐོ་བ་དང་ངེས་པར་ལེགས་པའི་ཐབས་དང༌།

རང་དང་གཞན་གྱི་དོན་གྱི་ཡན་ལག་དང༌། གཞན་དོན་གྱི་ཡན་ལག་ཏུ་ཐེག་པ་ཆེན་པོའི་དོན་དང༌། ལམ་གྱི་ཡན་ལག་དང༌། བསླབ་པ་རྣམས། ཕུན་སུམ་ཚོགས་པ་ནི་འདི་དྲུག་ཁོ་ནས་འགྲུབ་པས། དྲུག་ཏུ་ངེས་པར་བསྟན་ཏོ། ། མཚན་ཉིད་ནི། སྦྱིན་པ་མི་མཐུན་ཕྱོགས་ཉམས་དང་ཞེས་བྱ་བའི་ཚིགས་སུ་བཅད་པ་དྲུག་གིས་བསྟན་ཏེ། འདི་རྣམས་ཀྱི་རྐང་པ་དང་པོ་རྣམས་ཀྱིས་ནི། ཀུན་སློང་བའི་བསམ་པ་བརྗོད་དེ། མི་མཐུན་པའི་ཕྱོགས་སེར་སྣ་ལ་སོགས་པ་དང་བྲལ་བ་ནི་ཀུན་སློང་བ་ཡིན་པའི་ཕྱིར་རོ། ། རྐང་པ་གཉིས་པ་རྣམས་ཀྱིས་ལྷན་ཅིག་སྐྱེས་པའི་གྲོགས་བརྗོད་དེ། འཁོར་གསུམ་དག་པའི་མི་དམིགས་པ་ནི་གྲོགས་ཡིན་པའི་ཕྱིར་རོ། ། རྐང་པ་གསུམ་པ་རྣམས་ཀྱིས་ནི། ངོ་བོ་བརྗོད་དེ། གཞན་གྱི་འདོད་པ་རྟོགས་པར་བྱེད་པའི་གཏོང་བ་ལ་སོགས་པ་ནི་རང་བཞིན་ཡིན་པས་སོ། ། རྐང་པ་བཞི་པ་རྣམས་ཀྱིས་ནི་ལས་བརྗོད་དེ། སེམས་ཅན་རྣམས་ལམ་གསུམ་གྱིས་སྨིན་པ་ནི་ལས་ཡིན་པའོ། ། གོ་རིམ་ནི་རྣམ་པ་གསུམ་གྱིས་བསྟན་ཏེ། བརྟེན་པ་དང༌། དམན་པ་དང༌། རགས་པའི་རིམ་པས་སོ། ། ངེས་པའི་ཚིག་ནི་སླའོ། ། ལེའུ་བཅུ་བདུན་པ། ཕ་རོལ་ཏུ་ཕྱིན་པ་དང་བསྡུ་བ་བཤད་པ། ཕ་རོལ་ཏུ་ཕྱིན་པའི་ཡོན་ཏན་གོམས་པ་ནི། ཀུན་གྱི་གོམས་པ་དངོས་པོ་དང་ཞེས་བྱ་བའི་ཚིགས་སུ་བཅད་པའོ། ། གོམས་པར་བྱེད་པ་ལྔ་པོ་འདི་གསུམ་དུ་གནས་ཏེ། འབད་པས་གོམས་པར་བྱེད་པ་དང༌། འབད་པ་མེད་པར་གོམས་པར་བྱེད་པ་དང༌། གཉིས་ཀ་རྣམ་པར་དག་པར་བྱེད་པའི་ཐབས་སོ། ། དང་པོ་ཡང་གཉིས་ཏེ། དངོས་པོ་ཉིད་ལ་སྦྱོར་བས་གོམས་པར་བྱེད་པ་དང༌། རྣམ་པར་རྟོག་པས་གོམས་པར་བྱེད་པའོ། ། དང་པོ་ནི་རྒྱུ་དང༌། རྣམ་པར་སྨིན་པ་དང༌། སྔོན་གྱི་སྨོན་ལམ་དང༌། སོ་སོར་རྟོགས་པའི་སྟོབས་ཀྱིས། སྦྱིན་པ་ལ་སོགས་པ་ཉིད་ལ་དངོས་སུ་འཇུག་པའི་ཕྱིར། དངོས་པོ་ལ་བརྟེན་ནས་གོམས་པར་བྱེད་པའོ། ། རྣམ་པར་རྟོག་པས་གོས་པར་བྱེད་པ་ལ་ཡང་གཉིས་ཏེ། སྲིད་པའི་དོན་ལ་དེ་ཁོ་ན་ཉིད་ཡིད་ལ་བྱེད་པ་དང༌།

མི་སྲིད་པའི་དོན་ལ་མོས་པ་ཡིད་ལ་བྱེད་པས་རྣམ་པར་རྟོག་པའོ། ། དང་པོ་ནི་ཡིད་ལ་བྱེད་པ་ལ་བརྟེན་པ་ཡིན་ལ། གཉིས་པ་ནི། བསམ་པ་ལ་བརྟེན་པ་ཡིན་ནོ། ། ཡིད་ལ་བྱེད་པ་ལ་བརྟེན་པ་བཞི་ལས། མོས་པ་ཡིད་ལ་བྱེད་པ་ནི་ཆོས་ལ་དམིགས་པའོ། ། དེའང་གསུམ་སྟེ། རང་གིས་ཐོབ་པའི་དོན་གྱི་རོ་མྱོང་བ་དང༌། གཞན་གྱིས་ཐོབ་པའི་དོན་ལ་རྗེས་སུ་ཡི་རང་བ་དང༌། རང་དང་གཞན་གྱིས་མ་ཐོབ་པའི་ཕ་རོལ་ཏུ་ཕྱིན་པའི་དོན་ལ་མངོན་པར་དགའ་བའོ། ། བསམ་པ་ལ་བརྟེན་པའི་རྣམ་པ་དྲུག་སྟེ། ཆོག་མི་ཤེས་པ་དང། བར་མ་ཆད་པ་དང༌། ཞིང་ལ་བྱམས་པས་རང་གི་ངོ་བོ་ལ་དགའ་བ་དང༌། འབྲས་བུ་ལ་ཆེད་ཆེར་ལྟ་བ་དང༌། ལྟོས་པ་མེད་པ་དང༌། འབྲས་བུ་གཞན་ལ་ཡོངས་སུ་བསྒྱུར་བར་མོས་པ་སྟེ། ངོམས་མི་ཤེས་པ་ལ་སོགས་པའི་མཚན་ཉིད་དོ། ། འདི་ལ་སྦྱིན་པ་རྒྱ་ཆེན་པོ་ནས་ཤེས་རབ་རྒྱ་ཆེན་པོ་གོམས་པར་བྱེད་པ་ཅི་འདྲ་བ་ཞིག་གིས་ངོམས་པ་མེད་པ་གཟུང་བར་བྱ་བ་དེ་འདྲ་བ་ནི་མི་སྲིད་པས། དེ་བར་མ་ཆད་རྒྱ་ཆེ་བ་ནས། དེའི་འབྲས་བུ་སེམས་ཅན་ལ་སྦྱིན་པར་བྱ་བ་ཡང་མི་སྲིད་མོད་ཀྱི། དེ་ལྟར་རྣམ་པར་རྟོག་པ་དང༌། དེ་བར་མ་ཆད་པ་ནས། རྟོག་པའི་འབྲས་བུ་སེམས་ཅན་ལ་བདར་བར་བྱ་བ་ནི་སྲིད་པ་ཁོ་ནའོ། ། དབང་འབྱོར་པ་ལ་བརྟེན་པ་ནི། ས་བརྒྱད་པ་ཡན་ཆད་དུ་ལྷུན་གྱིས་སར་གོམས་པར་བྱེད་པའོ། ། དེ་གཉིས་ཀ་རྣམ་པར་དག་པར་བྱེད་པའི་ཐབས་ནི། ཐབས་ལ་བརྟེན་པའོ། ། རབ་ཏུ་དབྱེ་བ་དང༌། བསྡུ་བ་ནི་སླའོ། ། མི་མཐུན་པའི་ཕྱོགས་ནི་ཆགས་པ་རྣམ་པ་བདུན་ནོ། ། དེའང་རྣམ་པ་གསུམ་དུ་བསྡུས་ཏེ། ཡང་དག་པར་འགྲུབ་པའི་གེགས་དང༌། ཡོངས་སུ་རྫོགས་པའི་གེགས་དང༌། རྣམ་པར་དག་པའི་གེགས་སོ། ། ལོངས་སྤྱོད་ལ་ཆགས་པ་དང༌། བཤོལ་བ་ལ་ཆགས་པ་ནི་དང་པོ་སྟེ། སྦྱོར་བ་མེད་པའི་བསོད་ནམས་ལ་ཆགས་པ་ནི་སྦྱིན་པ་འགྲུབ་པའི་གེགས་སོ། ། ཡོངས་སུ་རྫོགས་པའི་གེགས་ནི་གཉིས་ཏེ། སྦྱིན་པ་གཞན་མ་རྫོགས་པ་དང༌། དེ་ཉིད་མ་རྫོགས་པ་སྟེ།

ལན་དང་འབྲས་བུ་ལ་རེ་བས་ལེགས་པར་མ་བཏང་བའོ།། དེའང་ཆོག་པར་འཛིན་པ་དང༌། ལན་དང་རྣམ་པར་སྨིན་པ་ལ་རེ་བ་ལ་ཆགས་པ་གསུམ་གྱིས་བསྟན་ཏོ།། རྣམ་པར་དག་པའི་གེགས་ཀྱང་གསུམ་སྟེ། མི་མཐུན་པའི་ཕྱོགས་ཀྱི་བག་ལ་ཉལ་གྱིས་ཟིན་པས་མ་དག་པ་དང༌། ཐེག་པ་དམན་པ་ཡིད་ལ་བྱེད་པས་ཟིན་པ་མ་དག་པ་དང༌། རློམ་སེམས་ཀྱིས་ཟིན་པ་མ་དག་པའོ།། དེའང་མི་མཐུན་པའི་ཕྱོགས་ལ་ཆགས་པ་དང༌། རྣམ་པར་གཡེང་བ་ལ་ཆགས་པ་གཉིས་ཀྱིས་བརྗོད་དོ།། སྦྱིན་པ་ཇི་ལྟ་བ་བཞིན་ཕ་རོལ་ཏུ་ཕྱིན་པ་གཞན་ལ་བལྟའོ། ། ཕ་རོལ་ཏུ་ཕྱིན་པ་ནི་ཡོན་ཏན་རྣམ་པ་ལྔས་སྟོན་ཏེ། རྒྱ་ཆེ་བ་དང༌། ཡོངས་སུ་དག་པ་དང༌། མཆོག་ཏུ་གྱུར་པ་དང༌། སྦྱིན་པའི་ཡོན་ཏན་དང༌། བརྩོན་འགྲུས་ཀྱི་ཡོན་ཏན་ནོ། ། སྔ་མ་གསུམ་ནི་ཐུན་མོང་གི་ཡོན་ཏན་ནོ། ། ཕྱི་མ་གཉིས་ནི་ཁྱད་པར་གྱི་ཡོན་ཏན་ནོ། ། རྒྱ་ཆེ་བ་ནི་ཕ་རོལ་ཏུ་ཕྱིན་པ་དྲུག་གི་ཡོན་ཏན་རིམ་པ་བཞིན་ཚིགས་སུ་བཅད་པ་དྲུག་གིས་བསྟན་ནས། ཐ་མ་བདུན་པས་ནི་དེ་རྣམས་ཀྱི་དོན་འཆད་པའོ། ། དེ་ལ་རྐང་པ་དང་པོ་རྣམས་ཀྱིས་ནི་རང་བཞིན་རྒྱ་ཆེ་བ་སྟེ། ཐམས་ཅད་གཏོང་བ་ལ་སོགས་པ་ནི། སྦྱིན་པ་ལ་སོགས་པའི་རང་བཞིན་ནོ། ། རྐང་པ་གཉིས་པ་རྣམས་ཀྱིས་ནི། ཀུན་ནས་སློང་བའི་བསམ་པ་རྒྱ་ཆེ་བའོ། ། གསུམ་པ་རྣམས་ཀྱིས་ནི། བྱེད་པ་རྒྱ་ཆེ་བའོ། ། བཞི་པ་རྣམས་ཀྱིས་ནི་འབྲས་བུ་རྒྱ་ཆེ་བ་སྟེ། བྱང་ཆུབ་སེམས་པའི་སྦྱིན་པའི་རྣམ་པར་སྨིན་པ་ནི། སངས་རྒྱས་པའི་གནས་སྐབས་ན་ཡོད་པའི་ཆོས་ཀྱི་སྐུ། སྦྱིན་པ་སོགས་པ་རྒྱུན་མི་འཆད་པ་དང་ལྡན་པ་ཡིན་པའི་དོན་ཏོ། ། ཡང་ན། དངོས་པོ་དང༌། བསམ་པ་དང༌། འབྲས་བུ་དང༌། དུས་རྒྱ་ཆེ་བ་བཞི། རྐང་པ་བཞིས་རིམ་བཞིན་བརྗོད་པའོ། ། ཡོངས་སུ་དག་པའི་ཡོན་ཏན་ནི། བསམ་པ་ཡོངས་སུ་དག་པ་ཀུན་ནས་བསླངས་པའི་ཕྱིར་རོ། ། དེ་ལ་ཚིགས་སུ་བཅད་དང་པོ། སློང་བ་མཐོང་རྫོགས་ཞེས་བྱ་བས་ནི་སྦྱིན་པ་ཡོངས་སུ་དག་པ་བརྗོད་དོ། ། དེ་ནས་ཚིགས་སུ་བཅད་པ་བཞིས་ནི་ཚུལ་ཁྲིམས་ཀྱི་ཡོངས་སུ་དག་པའི་ཡོན་ཏན་བརྗོད་དེ།

གཅིག་གིས་ཅི་ལུས་ཀྱི་སྤོང་བ་གསུམ་ཡོངས་སུ་དག་པ་བསྟན་ལ། དེ་ནས་གཉིས་ཀྱིས་ངག་ཆོད་པ་བཞི་དང༌། དེ་ནས་གཅིག་གིས་ཡིད་ཀྱི་སྤོང་བ་གསུམ་ཡོངས་སུ་དག་པར་བརྗོད་པའོ། ། དེ་ནས་ཚིགས་སུ་བཅད་པ་བཞིས་ནི། རིམ་པ་བཞིན་བཟོད་པ་དང༌། བརྩོན་འགྲུས་དང༌། བསམ་ཏན་དང༌། ཤེས་རབ་ཀྱི་ཡོངས་སུ་དག་པའི་ཡོན་ཏན་བརྗོད་དོ། ། མཆོག་ཏུ་གྱུར་པའི་ཡོན་ཏན་ནི། སྦྱིན་པ་བརྟེན་དང་གཞི་དང་ནི་ཞེས་བྱ་བ་ལ་སོགས་པ་ཚིགས་སུ་བཅད་པ་དྲུག་གིས་བསྟན་ཏོ། ། སྦྱིན་པའི་ཡོན་ཏན་ལ་དྲུག་སྟེ། བརྩེ་བའི་ཁྱད་པར་དང༌། མ་ཆགས་པའི་ཁྱད་པར་དང༌། མི་སྐྱོ་བའི་ཁྱད་པར། ཞིང་ལ་བྱམས་པའི་ཁྱད་པར་དང༌། འབྲས་བུ་ལ་ཆེད་ཆེར་འཛིན་པའི་ཁྱད་པར་དང༌། དེས་པའི་ཁྱད་པར་རོ། ། དེའང་ཚིགས་སུ་བཅད་པ་གཅིག་དང༌། གཅིག་དང༌། གཅིག་དང༌། གཅིག་དང༌། གཅིག་གིས་རིམ་བཞིན་བསྟན་ཏོ། ། བརྩོན་འགྲུས་ཀྱི་ཡོན་ཏན་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ནི་གཅིག་དང་ཞེས་བྱ་བའི་ཚིགས་སུ་བཅད་པའོ། ། གཉིས་པ་ཡང་དྲུག་ལས། དགེ་བའི་ཚིགས་ཀྱི་ནང་ན་བརྩོན་འགྲུས་མཆོག་ཅེས་བྱ་བས་ནི་གཙོ་བོའི་དོན་བརྗོད་དོ། ། རྐང་པ་གཉིས་པས་ནི་དེའི་རྒྱུ་བརྗོད་དོ། ། དེ་ནས་ཚིགས་སུ་བཅད་པ་ཕྱེད་ཀྱིས་ནི་ལས་ཏེ། བདེ་བ་དང་ཕན་པའི་འབྲས་བུ་རྣམ་པ་གཉིས་སྒྲུབ་པ་བསྟན་ཏོ། ། དེ་ནས་བརྩོན་འགྲུས་ཀྱིས་ནི་སྲིད་སྤྱོད་ཅེས་བྱ་བའི་ཚིགས་སུ་བཅད་པས་ནི་ཕན་པའི་འབྲས་བུ་གཉིས་པོ་ཉིད་བསྟན་ཏོ། ། དག་པ་རབ་འགྱུར་ཞེས་བྱ་བས་ནི། འཇིག་རྟེན་ལས་འདས་པའི་འབྲས་བུ་ཐུན་མོང་དུ་བརྗོད་དོ། ། ཚིག་རྐང་འོག་མ་གཉིས་ཀྱིས་ནི་ཐེག་པ་ཆུང་ངུ་དང་ཆེན་པོའི་བྱང་ཆུབ་བྱེ་བྲག་ཏུ་བསྟན་ཏོ། ། རྣམ་པའི་རབ་ཏུ་དབྱེ་བ་ནི་རྣམ་པ་གསུམ་སྟེ། ལམ་གྱིས་དང༌། སྤྱོད་པས་དང༌། རང་གིས་ངོ་བོས་དབྱེ་བའོ། ། དང་པོ་ནི་ཚོགས་དང་སྦྱོར་བ་དང་མཐོང་བ་དང་སྒོམ་པའི་ལམ་གྱི་རང་བཞིན་གྱིས་ཉམས་དང་འཕེལ་བ་ནས་སྒྱུར་བྱེད་ཀྱི་བར་བཞིའོ།

། གཉིས་པས་ནི་བརྩོན་འགྲུས་དོན་ཆེན་པོ་ཡང་གཞན་དུ་བརྗོད་ཅེས་བྱ་བ་སྟེ། སྦྱིན་པ་ནས་ཤེས་རབ་ཀྱི་བར་ལ་སྦྱོར་བས་དྲུག་གོ ། རང་གིས་ངོ་བོས་ནི་ལྔ་སྟེ། གོ་ཆ་ལ་སོགས་པའོ། ། རྟེན་གྱི་དབྱེ་བ་ནི་ཐེག་པ་གསུམ་བརྩོན་ཞེས་བྱ་སྟེ། རྩོམ་པ་པོའི་གང་ཟག་གི་དབྱེ་བའོ། ། བར་ཆད་རྣམ་བཞིའི་གཉེན་པོའི་དབྱེ་བ་ནི། བརྩོན་འགྲུས་ལྡན་པ་ཞེས་བྱ་བའོ། ། བར་ཆོད་བཞི་ལས། ལོངས་སྤྱོད་ལ་ཆགས་པ་ནི། ཡོ་བྱད་ཀྱི་དངོས་པོ་ལ་ཞེན་པ་སྟེ། བདག་ཀྱང་མི་སྤྱོད་ལ་གཞན་ལ་ཡང་མི་སྦྱིན་པའོ། ། ཉོན་མོངས་པ་ལ་ཆགས་པ་ནི། སྲེད་པས་དེ་ཡོངས་སུ་སྤྱོད་པ་ལ་ཆགས་པའོ། ། སྐྱོ་བོའི་བར་ཆོད་ནི། ཡོངས་སུ་ངལ་བ་ལ་སོགས་པའོ། །ཐོབ་བའི་བར་ཆོད་ནི། ཅུང་ཟད་ཐོབ་པས་ཆོག་པར་འཛིན་པའོ།

 ། ཕན་ཚུན་ངེས་པ་ནི་རྣམ་པ་བཞི་སྟེ། ངོ་བོ་ཉིད་ཀྱི་སྒོ་ནས་དང༌། གཞན་ལ་ཀུན་འགྱེད་པའི་སྒོ་ནས་དང༌། རྗོད་བྱེད་ཀྱི་ཆོས་ཀྱི་སྒོ་ནས་དང༌། རྒྱུ་མཚན་གྱི་སྒོ་ནས་སོ། ། ཕ་རོལ་དུ་ཕྱིན་པ་དྲུག་གོ ། དེ་ལྟར་རང་གི་དོན་ཕ་རོལ་ཏུ་ཕྱིན་པ་དྲུག་བཤད་ནས། གཞན་གྱི་དོན་བསྡུ་བའི་དངོས་པོའི་སྤྱོད་པ་འཆད་པ་ནི། སྦྱིན་མཚུངས་ཞེས་བྱ་བས་སོ། ། བསྡུ་བའི་དངོས་པོ་ལ་དྲུག་སྟེ། མཚན་ཉིད་དང༌། གྲངས་དང༌། ལས་དང༌། དབྱེ་བ་དང༌། ཕན་ཡོན་དང༌། རྟེན་ཏེ། ཚིགས་སུ་བཅད་པ་གཅིག་དང༌། གཅིག་དང༌། གཅིག་དང༌། གཉིས་དང༌། གཉིས་དང༌། གཅིག་གིས་རིམ་པ་བཞིན་བསྟན་ཏོ། ། བསྡུ་བའི་དངོས་པོའོ།། །། ལེའུ་བཅོ་བརྒྱད་པ། མཆོད་པ་དང་བསྟེན་པ་དང་ཚད་མེད་པའི་སྐབས། ཕ་རོལ་དུ་ཕྱིན་པའི་སྤྱོད་པ་གཉིས་པོ་དེ་ཉིད་སྟོབས་འཕེལ་བའི་ཐབས་ནི། དཀོན་མཆོག་མཆོད་པ་ལ་སོགས་པ་གསུམ་མོ། ། དེ་ལ་དཀོན་མཆོག་གསུམ་མཆོད་པ་ཡང་གསུམ་སྟེ། ཕུན་སུམ་ཚོགས་པར་འགྱུར་བའི་ཁྱད་པར་ནི། སངས་རྒྱས་མཆོད་པ་རྫོགས་པ་ཡིན་གྱི་བར་རོ། ། རྣམ་པར་དབྱེ་བ་ནི། སེམས་ཅན་དག་གི་ཚད་མེད་པ་ཞེས་བྱ་བ་ནས། སྨོན་པའི་སྒོ་ནས་དེར་འདོད་དོ་ཞེས་བྱ་བའི་བར་རོ། ། མཆོག་ཏུ་གྱུར་པ་ནི་རང་གི་སེམས་ཀྱིས་ཞེས་བྱ་བའོ། ། དཀོན་མཆོག་མཆོད་པའོ། ། བཤེན་གཉེན་བསྟེན་པ་ལ་དོན་གསུམ་པོ་དེ་ཉིད་སྦྱར་བར་བྱའོ། ། ཚད་མེད་པ་ལ་བཞི་སྟེ། ཚད་མེད་པ་སྤྱིར་བཤད་པ་དང༌། སྙིང་རྗེ་ཁྱད་པར་དུ་བཤད་པ་དང༌། ཚད་མེད་པའི་མཆོག་ཉིད་དང༌། མཆོད་པ་ལ་སོགས་པའི་དོན་བསྡུ་བའོ། ། དང་པོ་ལ་བཞི་ལས། ཚིགས་སུ་བཅད་པ་དང་པོས་ནི་མཚན་ཉིད་དོ། ། དེའང་ངོ་བོ་ཉིད་དང༌། ལྷན་ཅིག་སྤྱོད་པ་དང༌། ཡུལ་དང༌། བྱེད་པའི་ཁྱད་པར་རྣམ་པ་བཞི། རྐང་པ་བཞིས་རིམ་བཞིན་བསྟན་པས་སོ། ། དེ་ནས་གཉིས་ཀྱིས་ནི་དམིགས་པའོ། ། དེ་ནས་གཉིས་ཀྱིས་ནི་དབྱེ་བའོ། ། དེ་མན་ཆད་ལྷག་མས་ནི་ཡོན་ཏན་རྣམ་པ་བཞི་བསྔགས་པའོ། ། དེ་ལ་ཚངས་པའི་གནས་པས་ཞེས་བྱ་བ་ཚིགས་སུ་བཅད་པ་གཉིས་ཀྱིས་ནི།

ཐོབ་པའི་རྣམ་པའོ། ། དེ་ནས་ཕྱེད་དང་གསུམ་གྱིས་ནི་དོར་བའི་རྣམ་པའོ། ། དེ་ནས་ཕྱེད་ཀྱིས་ནི་རང་དང་གཞན་གྱི་དོན་གྲུབ་པའི་ཁྱད་པར་རོ། ། དེ་ནས་གཅིག་གིས་ནི་ཐུན་མོང་མ་ཡིན་པའི་ཁྱད་པར་རོ། ། སྙིང་རྗེ་ཁྱད་པར་དུ་བཤད་པ་ལ་རྣམ་པ་བརྒྱད་དེ། རབ་འབར་ཞེས་བྱ་བའི་ཚིགས་སུ་བཅད་པ་གཉིས་ཀྱིས་ནི་དམིགས་པའོ། ། དེ་ནས་གཅིག་གིས་ནི་འབྲས་བུའོ། ། དེ་ནས་གཉིས་ཀྱིས་ལས་སོ། ། དེ་ནས་གཉིས་ཀྱིས་དབྱེ་བའོ། ། དེ་ནས་ལྔས་ནི་དཔེའི་སྒོ་ནས་བསྔགས་པ་སྟེ། གཅིག་གིས་དཔེ་དང་མཐུན་པར་བསྟན་ཏོ། ། དེ་ནས་གཉིས་ཀྱིས་ནི་ལྡོག་པའི་སྒོ་དང༌། གཉིས་ཀྱིས་ནི་རྗེས་སུ་འགྲོ་བའི་སྒོ་ནས། བསྟན་པའི་དོན་དེ་བསྒྲུབས་པའོ། ། དེ་ནས་ཚིགས་སུ་བཅད་པ་ཉི་ཤུ་རྩ་གཉིས་ཀྱིས་མི་དོར་བའི་འཐད་པ་བསྟན་ཏོ། ། དེའང་གསུམ་སྟེ། དང་པོ་བདེ་བ་མི་ཟད་བའི་གཞི་ཡིན་པ་སྟོན་པ་ནི། སྙིང་རྗེ་ཆེན་པོ་ཞེས་བྱ་བའོ། ། གཉིས་པ་ཉེས་པ་དང་མ་བྲལ་བ་སྟོན་པ་ནི། གཅིག་གིས་འདོད་ཆགས་དང་མཚུངས་པར་མི་ལྡན་པ་དང༌། གསུམ་གྱིས་འདོད་ཆགས་ཀྱི་རང་བཞིན་མ་ཡིན་པས་ནི། ཉོན་མོངས་པ་དང་མ་འབྲེལ་བ་བརྗོད་དོ། ། སྡུག་བསྔལ་མེད་པ་དང༌། བདེ་བ་མྱོང་བ་དང༌། སྡུག་བསྔལ་ཡོད་ཀྱང་ཁས་བླང་བ་དང༌། དེ་དང་འབྲེལ་བའི་བདེ་བའི་རྣམ་པ་བསྟན་པས་ནི་སྡུག་བསྔལ་དང་མ་འབྲེལ་བ་བརྗོད་དོ། ། དེ་ལ་དང་པོ་ནི་བྱང་ཆུབ་སེམས་དཔའ་སྡུག་བསྔལ་མེད་ཅེས་བྱ་བའི་ཚིག་རྐང་གཅིག་གིས་བསྟན་ནས། ལྷག་མས་སྒྲུབ་པ་སྟེ། སྐྲག་པའི་གནས་ལ་སྡུག་བསྔལ་མེད་པའི་ཕྱིར་རོ། ། བདེ་བ་མང་བ་ནི་སྡུག་བསྔལ་གྱིས་བདེ་བ་དང༌། སྦྱིན་པས་བདེ་བའི་ཕྱིར་རོ། ། བདེ་བའི་རྣམ་པ་ནི་དེ་ལས། བྱམས་པ་དང༌། རྗེས་སུ་བཟུང་བ་དང༌། དེའི་མཐུས་བྱས་པའི་བདེ་བ་གསུམ་འབྱུང་བའོ། ། གསུམ་དགེ་བ་དང་འབྲེལ་བ་ལ་གཉིས་ཏེ། བརྩེ་བ་སྦྱིན་པའི་དགེ་བ་དང་འབྲེལ་བ་དང༌། ཕ་རོལ་ཏུ་ཕྱིན་པ་ཀུན་གྱི་དགེ་བ་དང་འབྲེལ་བའོ། ། དང་པོ་བཞི་ལས།

བརྩེ་བས་སྦྱིན་བ་ལ་འཇུག་པར་བྱེད་པ་ནི། སྙིང་རྗེ་རྒྱས་པར་བྱ་ཞིང་ཞེས་བྱ་བའི་ཚིགས་སུ་བཅད་པ་གཉིས་སོ། ། གཉིས་པ་གཙོ་བོས་སྦྱིན་པའི་འབྲས་བུ་ལོངས་སྤྱོད་པར་མི་འདོད་པ་ནི་ཚིགས་སུ་བཅད་པ་དྲུག་སྟེ། རིམ་པ་བཞིན་དུ་རང་བདེ་བ་གཞན་བདེ་བ་ལྟོས་པ་དང༌། འབྲས་བུ་དང་བཅས་ཏེ་བཏང་བ་དང༌། འབྲས་བུས་ཀྱང་སྦྱིན་པ་ཉིད་དོན་དུ་གཉེར་བ་དང༌། བདོག་པ་ཀུན་བཏང་བ་དང༌། སྦྱིན་པ་ལ་དགའ་བ་དང༌། ལན་ལ་མི་ལྟོས་པས་འབྲས་བུ་ལོངས་སྤྱོད་པར་མི་འདོད་པར་བསྟན་ཏོ། ། གསུམ་པ་བརྩེ་བས་བསྐྱེད་པའི་སྦྱིན་པའི་རང་བཞིན་ནི། རྒྱལ་སྲས་རྣམས་གྱི་ཞེས་བྱ་བའི་ཚིགས་སུ་བཅད་པ་གཉིས་སོ། ། བཞི་པ་བརྩེ་བ་སྦྱིན་བ་ཉིད་ལ་ལོངས་སྤྱོད་པ་ནི། ཇི་ལྟར་བདེ་བ་གསུམ་གྱིས་ཞེས་བྱ་བའི་ཚིགས་སུ་བཅད་པའོ། ། ཕ་རོལ་ཏུ་ཕྱིན་པ་ཀུན་གྱི་དགེ་བ་དང་འབྲེལ་བ་ནི། བཀྲེན་ལ་བརྩེ་དང་ཞེས་བྱ་བའི་ཚིགས་སུ་བཅད་པའོ། ། དེ་ལྟར་སྙིང་རྗེ་མི་དོར་བའི་འཐད་པ་བསྟན་ནས། སྐྱེ་བའི་རྒྱུ་སྟོན་པ་ནི། བདེ་དང་སྡུག་བསྔལ་དེ་རྒྱུ་ལས་ཞེས་བྱ་བའོ། ། སྙིང་རྗེ་ཆེ་བ་ཉིད་སྟོན་པ་ནི། བྱང་ཆུབ་སེམས་དཔའི་སྙིང་རྗེ་ནི་ཞེས་པ་དང༌། ཡུལ་དང༌། བསམ་པ་དང་སྦྱོར་བ་དང་སྤངས་པ་དང་ཡེ་ཤེས་རྒྱ་ཆེ་བས་སོ། ། དེ་ལྟར་སྤྱིར་བཤད་པ་དང༌། སྙིང་རྗེ་ཁྱད་པར་དུ་བཤད་པ་བྱས་ནས། ཚད་མེད་པའི་མཆོག་ཉིད་སྟོན་པ་ནི། རང་གི་སེམས་ཀྱིས་ཞེས་བྱ་བའོ། ། མཆོད་པ་ལ་སོགས་པའི་དོན་བསྡུས་པ་ནི། དེ་ལྟར་བཅོམ་ལྡན་འདས་ལ་ཞེས་བྱ་བ་སྟེ། འདིས་ནི་དཀོན་མཆོག་མཆོད་པ་དང༌། བཤེས་གཉེན་བསྟེན་པ་དང༌། ཚད་མེད་པ་བསྒོམས་པ་ནི། ཕ་རོལ་ཏུ་ཕྱིན་པ་དྲུག་དང༌། བསྡུ་བའི་དངོས་པོ་བཞི་སྟོབས་སྐྱེད་པའི་རྒྱུ་ཡིན་ནོ་ཞེས་བསྟན་ཏོ། ། ཕ་རོལ་ཏུ་ཕྱིན་པ་སྤྱོད་པའི་སྐབས་སོ། ། ། ། ལེའུ་བཅུ་དགུ་པ། བྱང་ཆུབ་ཀྱི་ཕྱོགས་དང་མཐུན་བཤད་པ། དེ་ལྟར་རྣམ་པ་ཐམས་ཅད་མཁྱེན་པ་ཉིད་མངོན་དུ་བྱེད་པའི་ཐབས་ཕ་རོལ་ཏུ་ཕྱིན་པའི་སྤྱོད་པ་བརྗོད་ནས།

མྱ་ངན་ལས་འདས་པའི་མངོན་དུ་བྱེད་པའི་ཐབས་བྱང་ཆུབ་ཀྱི་ཕྱོགས་ཀྱི་སྤྱོད་པ་འཆད་དོ།། རྣམ་པ་ཐམས་ཅད་མཁྱེན་པ་ནི་བྱང་ཆུབ་སེམས་ཁོ་ནའི་འབྲས་བུའོ། ། མྱ་ངན་ལས་འདས་པ་ནི་ཐེག་པ་གསུམ་ཆར་གྱི་མཐུན་མོང་གི་འབྲས་བུའོ། ། བྱང་ཆུབ་ཀྱི་ཕྱོགས་ཀྱི་སྤྱད་པ་ནི་ཆོས་བཅུ་བཞིའོ། ། དེའང་རྣམ་པ་བཞིར་བསྡུ་སྟེ། ངོ་ཚ་བ་དང༌། བརྟན་པ་དང༌། མི་སྐྱོ་བ་གསུམ་ནི། སྡོམ་པ་དང༌། དགེ་བ་སྒྲུབ་པ་དང༌། སེམས་ཅན་གྱི་དོན་བྱེད་པའི་ཚུལ་ཁྲིམས་ཏེ། རིམ་པ་བཞིན་ནོ། ། དེ་ནི་སྤྱོད་པའོ། ། བསྟན་བཅོས་ཤེས་པ་དང༌། འཇིག་རྟེན་ཤེས་པ་དང༌། རྟོན་པ་དང༌། སོ་སོ་ཡང་དག་པ་རིག་པ་བཞི་ནི་ཤེས་རབ་ཀྱི་རང་བཞིན་དང། ཡོངས་སུ་མི་ཉམས་པའི་ཐབས་དང༌། དེས་གཞན་འཛིན་པའི་ཐབས་ཏེ། གཉིས་དང༌། གཅིག་དང༌། གཅིག་གིས། གྲངས་བཞིན་ནོ། ། དེ་ནི་ལྟ་བའོ། ། ཚུལ་ཁྲིམས་དང་ལྟ་བའི་ཆོས་དེ་གཉིས་ཀྱིས་ནི་སྤྱོད་པའི་ཆོས་བསྟན་ཏེ། ཆོས་བདུན་པོ་དེ་དང་ལྡན་པའི་གང་ཟག་ཁོ་ནས་བྱང་ཆུབ་ཀྱི་ཕྱོགས་ཀྱི་སྤྱོད་པ་ལ་སྦྱར་བར་བྱ་བའི་དོན་ཏོ། ། བསོད་ནམས་དང་ཡེ་ཤེས་ཀྱི་བདག་ཉིད་ཚོགས་དང༌། ཆོས་སུམ་ཅུ་རྩ་བདུན་གྱི་བདག་ཉིད་ལམ་གྱིས་ནི། ཆོས་དེ་ལྟ་བུ་དང་ལྡན་པའོ་གང་ཟག་གིས། ཚོགས་དང་ལམ་གྱི་རང་བཞིན་སྤྱོད་པ་དེ་དབང་དུ་བྱེད་པའི་ཐབས་ནི་གཉིས་ཏེ། རྣལ་འབྱོར་ལ་མཉམ་པར་འཇོག་པ་དང༌། དེ་ལས་ལྟ་བའི་སྤྱོད་པའོ། ། དང་པོ་ནི། ཞི་གནས་དང་ལྷག་མཐོང་གི་རང་བཞིན་ནོ། ། གཉིས་པ་ལྡང་བའི་སྤྱོད་པ་ལ་རྣམ་པ་གསུམ་སྟེ། ལྟ་བའི་སྤྱོད་པའི་རང་བཞིན་ནི། ཐབས་མཁས་པ་རྣམ་པ་ལྔས་ཟིན་པའོ། ། རྟོགས་པ་ཆུད་མི་ཟ་བའི་རྒྱུ་ནི་གཟུངས་སོ། ། རྗེས་སུ་སྒྲུབ་པ་ཆུད་མི་ཟ་བའི་རྒྱུ་ནི་སྨོན་ལམ་མོ། ། དབང་དུ་གྱུར་པའི་ནུས་པ་ནི་ཏིང་ངེ་འཛིན་གསུམ་གྱི་ལོག་པར་འཛིན་པ་སྤོང་བའོ།། དེ་ལས་དང་པོ་ངོ་ཚ་བ་ཡང་ལྔས་སྟོན་ཏེ། མཚན་ཉིད་ཀྱི་ཁྱད་པར་ཚིགས་སུ་བཅད་པ་དང་པོས་སོ། ། དབྱེ་བ་ནི་ཚིགས་སུ་བཅད་གཉིས་ཀྱིས་སྟོན་ཏོ།

། དབྱེ་བ་ལ་ཡུལ་གྱིས་དབྱེ་བ་དང༌། རང་གི་ངོ་བོས་དབྱེ་བའོ། ། ཡུལ་ལ་གཉིས་ཏེ་མི་མཐུན་པ་དང་གཉེན་པོ་ནི་བསམ་པའོ། ། སྦྱོར་བ་དང་མི་སྦྱོར་བ་ནི་སྦྱོར་བའོ། ། རང་གི་ངོ་བོ་ནི་ཆེ་ཆུང་ངོ། ། ཕན་ཡོན་ལ་རྣམ་པ་གསུམ་སྟེ། དོར་བའི་རྣམ་པ་དང༌། ཐོབ་བའི་རྣམ་པ་དང༌། ཕན་ཡོན་དཔེས་བསྔགས་པའོ། ། དེའང་ཚིགས་སུ་བཅད་པ་ཕྱེད་དང་ལྔ་སྟེ། ཕྱེད་དང་གསུམ་དང༌། གསུམ་གྱི་བསྟན་ཏོ། ། དཔེས་བསྔགས་པ་འདི་ལ་ཡང༌། གོས་དང་ནམ་མཁའ་དང༌། རྒྱན་དང༌། མ་དང་སྲུང་མའི་དཔེས་ནི། རིམ་པ་བཞིན་ཉོན་མོངས་པས་མི་གོས་པ་དང༌། འཇིག་རྟེན་གྱི་སྤྱོད་པས་མི་གོས་པ་དང༌། རང་གི་ཡོན་ཏན་གྱི་ཆེ་བ་དང༌། སེམས་ཅན་ལ་ཕན་པ་དང༌། རྣམ་པར་དག་པའི་འཁོར་བར་གནས་པའོ། ། དེ་ལ་སྔ་མ་གསུམ་གྱིས་ནི་རང་དོན་ཏེ། བསམ་པ་དང་སྦྱོར་བ་ཉེས་པ་དང་མ་འབྲེལ་བ་དང༌། ཡོན་ཏན་དང་ལྡན་པའོ། ། བཞི་པས་ནི་གཞན་དོན་ཏོ། ། ལྔ་པས་ནི་གཉིས་ཀའི་དོན་ཏོ། ། རྟགས་དང་མཆོག་ཏུ་གྱུར་པ་ནི་གསལ་ལོ། ། བརྟན་པ་ལ་གསུམ་ལས། མཚན་ཉིད་ནི། ངོ་བོ་ཉིད་དང༌། མཚོན་བྱ་དང༌། ངོ་བོ་ཉིད་སྒྲུབ་པའོ། ། འདི་ལ་བསྟན་པ་དང་བཤད་པའོ། ། རབ་ཏུ་དབྱེ་བའི་ཚིགས་སུ་བཅད་པ་གསུམ་མོ། ། མི་འགྱུར་བ་ནི་རྐྱེན། ཆུང་ངུ་དང་འབྲིང་དང་རྒྱ་ཆེན་པོས་མི་འགྱུར་བ་དཔེ་གསུམ་གྱིས་རིམ་བཞིན་བསྟན་ཏོ། ། མི་སྐྱོབ་ནི་གཞི་དང༌། རྟེན་དང༌། ངོ་བོ་དང་རབ་ཏུ་དབྱེ་བ་བཞིས་བསྟན་ཏོ། ། དེ་ལ་ངོ་ཚ་བ་ནི་སྡོམ་པའི་ཚུལ་ཁྲིམས་ཀྱི་རང་བཞིན་ཏེ། ངོ་ཚ་བས་ཉེས་པ་ལ་མི་འཇུག་པའི་ཕྱིར་རོ། ། བརྟན་པ་ནི་དགེ་བ་སྒྲུབ་བའི་ཚུལ་ཁྲིམས་ཏེ། དགེ་བ་ལ་བརྟན་པས་དེ་རབ་ཏུ་སྒྲུབ་བའི་ཕྱིར་རོ། ། མི་སྐྱོ་བ་ནི། སེམས་ཅན་གྱི་དོན་བྱེད་པའི་ཚུལ་ཁྲིམས་ཏེ། སེམས་ཅན་གྱི་ལོག་པར་སྒྲུབ་པ་ལ་མི་སྐྱོ་བ་ལ་སོགས་པས་དེ་སྒྲུབ་པའི་ཕྱིར་རོ། ། དེ་ལྟར་ཚུལ་ཁྲིམས་ཀྱི་ཡན་ལག་གསུམ་བཤད་ནས། ཤེས་རབ་ཀྱི་ཡན་ལག་རྣམ་པ་བཞི་སྟོན་པ་ལས། བསྟན་བཅོས་ཤེས་པ་ནི།

གསུམ་སྟེ། ཁྱད་པར་རྣམ་པ་དྲུག་གིས་ཁྱད་པར་འཕགས་པ་ནི་མཚན་ཉིད་དོ། ། ཏིང་ངེ་འཛིན་གྱིས་བསྡུས་པ་དང༌། གཟུངས་ཀྱིས་སྒོས་བསྡུས་པ་ནི་དབྱེ་བའོ། ། འཇིག་རྟེན་སྨིན་པར་བྱེད་པ་དང༌། དམ་ཆོས་འཛིན་པར་བྱེད་པ་ནི་ལས་སོ། ། འཇིག་རྟེན་ཤེས་པ་ལ་ལྔ་སྟེ། ཚིགས་སུ་བཅད་པ་དང་པོས་ནི་དབྱེ་བའོ། ། དེ་ནས་ཕྱེད་ཀྱིས་ནི་ལུས་ངག་གིས་ཤེས་པའི་མཚན་ཉིད་དོ། ། དེ་ནས་ཡང་ཕྱེད་ཀྱིས་ནི་ལུས་ངག་གིས་ཤེས་པའི་ལས་སོ། ། དེ་ནས་གཅིག་གིས་ཡིད་ཀྱིས་ཤེས་པའི་མཚན་ཉིད་དོ། ། དེ་ནས་གཅིག་གིས་ནི་ཡིད་ཀྱིས་ཤེས་པའི་ལས་སོ། ། བསྟན་བཅོས་ཤེས་པ་དང༌། འཇིག་རྟེན་ཤེས་པ་ནི། ཤེས་རབ་ཀྱི་རང་བཞིན་ཡིན་ཏེ། ཆོས་ཤེས་པ་ནི་དང་པོའོ། ། དོན་ཤེས་པ་ནི་གཉིས་པའོ། ། ཤེས་རབ་ཡོངས་སུ་མི་ཉམས་པའི་རྒྱུ་ནི་རྟོན་པའོ། ། འདི་ལ་གསུམ་སྟེ། བླང་བ་དང༌། དོར་བ་དང༌། ཕན་ཡོན་ཏེ། ཚིགས་སུ་བཅད་པ་གསུམ་གྱིས་རིམ་བཞིན་བསྟན་ཏོ། ། ཤེས་རབ་ཀྱིས་གཞན་འཛིན་པའི་ཐབས་ནི་སོ་སོ་ཡང་དག་པར་རིག་པའོ།། འདི་ལ་བཞི་སྟེ། མཚན་ཉིད་དང༌། གྲངས་ངེས་པའི་རྒྱུ་དང༌། ངེས་ཚིག་དང༌། ལམ་རྣམས་ཚིགས་སུ་བཅད་པ་གཅིག་དང༌། གཉིས་དང༌། ཕྱེད་དང༌། ཕྱེད་ཀྱིས་བསྟན་པའོ། ། ཚུལ་ཁྲིམས་ཀྱི་ཡན་ལག་གསུམ་དང༌། ཤེས་རབ་ཀྱི་ཡན་ལག་བཞི་ནི་སྤྱོད་པ་པོའི་ཆོས་ཏེ། ཤེས་རབ་དང་ཚུལ་ཁྲིམས་དང་ལྡན་པའི་སྤྱོད་པ་པོ་ཁོ་ནས་བྱང་ཆུབ་ཀྱི་ཕྱོགས་ཀྱི་སྤྱོད་པ་ལ་འཇུག་པར་ནུས་ཀྱི་གཞན་གྱི་ནི་མ་ཡིན་པའི་ཕྱིར་རོ། ། སྤྱོད་པའི་རང་བཞིན་ནི་ཚིགས་ཀྱིས་ཉེ་བར་བརྟན་པའི་ཆོས་སུམ་ཅུ་རྩ་བདུན་ཡིན་ནོ། ། དེ་ལ་ཚིགས་དོན་དྲུག་གིས་སྟོན་ཏེ། རང་བཞིན་དང༌། གྲངས་ངེས་པ་དང༌། བསྡུ་བ་དང་ངེས་ཚིག་དང༌། ལས་དང༌། དབྱེ་བ་རྣམས། ཚིགས་སུ་བཅད་པ་ཕྱེད་དང༌། ཕྱེད་དང༌། གཅིག་དང༌། ཕྱེད་དང༌། ཕྱེད་དང༌། གཅིག་གིས་རིམ་བཞིན་སྟོན་པའོ། ། ཆོས་སུམ་ཅུ་རྩ་བདུན་ལས། དྲན་པ་ཉེ་བར་བཞག་པ་བཞི་ནི་བཤད་དུ་མེད་དོ། ། ཡང་དག་པའི་སྤོང་བ་ལ་རྣམ་པ་གསུམ་སྟེ།

མཚན་ཉིད་དང༌། དབྱེ་བ་ལ་སྒོམ་པའི་ཐབས་རྣམས། ཚིགས་སུ་བཅད་པ་གཅིག་དང༌། གསུམ་དང༌། གཅིག་གིས་བསྟན་ཏོ། ། རྫུ་འཕྲུལ་གྱི་རྐང་པ་ལ་ཡང་བཞི་སྟེ། བརྟེན་ནས་མངོན་པར་སྒྲུབ་པའི་བར་གཞུང་ནས་གསལ་བའོ། ། དབང་པོ་དང་སྟོབས་ལ་ནི་བཤད་དུ་མེད་དོ། ། བྱང་ཆུབ་ཀྱི་ཡན་ལག་ལ་གསུམ་སྟེ། ཐུན་མོང་གྱི་མཚན་ཉིད་ནི། སར་ཞུགས་རྣམས་ལ་ཞེས་བྱ་བའི་ཚིགས་སུ་བཅད་པའོ། ། བྱེད་པ་དཔེས་བསྟན་པ་ནི། ཤེས་བྱ་མ་རྒྱལ་རྒྱལ་བྱའི་ཕྱིར་ཞེས་བྱ་བའི་ཚིགས་སུ་བཅད་པ་ཕྱེད་དང་བཞིའོ། ། གྲངས་ངེས་པ་བསྟན་པ་ནི། རང་བཞིན་ཡན་ལག་ཅེས་བྱ་བའི་ཚིགས་སུ་བཅད་པའོ། ། འཕགས་པའི་ལམ་ལ་བཤད་དུ་མེད་དོ། ། སྤྱོད་པའི་རང་བཞིན་དབང་དུ་བྱེད་ཐབས་ནི་གཉིས་ཏེ། རྣལ་འབྱོར་ལ་མཉམ་པར་འཇོག་པ་དང༌། ལྡང་ བའོ། ། དང་པོ་ནི་མཚན་ཉིད་དང༌། དབྱེ་བ་དང་ལས་ཀྱིས་སྟོན་ཏོ། ། མཚན་ཉིད་ནི་ཚིགས་སུ་བཅད་པ་གཅིག་གོ ། དབྱེ་བ་དང་ལས་ནི་བསྟན་པ་དང་བཤད་པའོ། ། དབྱེ་བ་བསྟན་པ་ལ་གཉིས་ཏེ། ལམ་གྱི་དབྱེ་བ་བསྟན་པ་ནི། དེ་ནི་ཀུན་འགྲོ་ཞེས་བྱ་བ་སྟེ། ལམ་ཐམས་ཅད་དུ་ཁྱབ་པའི་དོན་ཏོ། ། ངོ་བོ་ཉིད་ཀྱིས་དབྱེ་བ་ནི། ཆ་གཅིག་དང་གཅིག་མ་ཡིན་ཞེས་བྱ་བས་བསྟན་ཏོ། ། དེ་ཉིད་བཤད་པ་ལ་ཀུན་འགྲོ་ཞེས་བྱ་བཤད་པ་ནི། རྟོགས་དང་ནས་ཀུན་འགྲོ་སྟེ་ཞེས་བྱ་བའོ། ། རྒྱུར་འདོད་དོ་ཞེས་བྱ་བ་བཤད་པ་ནི། ཐམས་ཅད་སྒྲུབ་པར་བྱེད་པ་ཡིན་ཞེས་བྱ་བའོ། ། ལྡང་བའི་ཐབས་ལ་གསུམ་ལས། ལྡང་བའི་ཐབས་ཀྱི་རང་བཞིན་ནི་ཐབས་ལ་མཁས་པའོ། ། འདི་ལ་ཡང་གཉིས་ཏེ་དབྱེ་བ་དང་ལས་སོ། ། དང་པོ་ནི་ཐབས་ནི་མཚུངས་པ་མེད་པ་སྟེ་ཞེས་བྱ་བའི་བར་གྱིས་སོ། ། གཉིས་པ་ནི་ཚིག་རྐང་ལྷག་མ་གཉིས་ཀྱིས་བསྟན་ཏོ།། རྟོགས་པ་ཆུད་མི་ཟ་བའི་རྒྱུ་ནི་གཟུངས་སོ། ། འདི་ལ་གཉིས་ཏེ། དབྱེ་བ་དང༌། ལས་སོ། ། དེའང་ཚིགས་སུ་བཅད་པ་གཉིས་དང་གཅིག་གིས་རིམ་བཞིན་བསྟན་ཏོ། ། རྗེས་སུ་སྒྲུབ་པ་ཆུད་མི་ཟ་བའི་རྒྱུ་ནི་སྨོན་ལམ་མོ། ། འདི་ལ་ལྔ་ལས།

ངོ་བོ་ཉིད་ནི་རྐང་པ་གཉིས་ཀྱིས་བསྟན་ཏོ། ། བཞི་ནི་གཅིག་གིས་བསྟན་ཏོ། ། ས་ཡང་གཅིག་གིས་བསྟན་ཏོ། ། རབ་ཏུ་དབྱེ་བ་ནི་འབྲས་བུའི་སྒོ་ནས་དབྱེ་བ་ནི་གཉིས་ཏེ། མོད་ལ་དང་མ་འོངས་པའི་འབྲས་བུ་སྒྲུབ་པའོ། ། སའི་སྒོ་ནས་ནི་སྣ་ཚོགས་པ་དང༌། ཆེན་པོ་དང༌། རྣམ་པར་དག་པའི་ཁྱད་པར་རོ། ། དབང་དུ་བྱེད་པའི་ཐབས་དེས་སྤྱོད་པ་དབང་དུ་འགྱུར་བའི་ནུས་པ་ནི། རྒྱུ་བཞིས་ཏིང་ངེ་འཛིན་གསུམ་ཐོབ་པས་ལོག་པར་འཛིན་པ་རྣམ་པ་བདུན་སེལ་བར་ནུས་པའོ། ། ཏིང་ངེ་འཛིན་འདི་ཡང་རྣམ་པ་བཞིས་སྟོན་པ་ལས། དམིགས་པའི་ཁྱད་པར་ནི། ཏིང་ངེ་འཛིན་གསུམ་གྱིས་ཞེས་བྱ་བའི་ཚིགས་སུ་བཅད་པའོ།

 ། དགོས་པའི་ཁྱད་པར་ནི་ཡོངས་སུ་ཤེས་པ་དང་བྱ་བའི་ཚིགས་སུ་བཅད་པའོ། ། རྒྱུའི་ཁྱད་པར་ནི། ཆོས་ཀྱི་སྒོ་བཞིའོ། ། དེའང་བཞིས་སྟོན་ཏེ། དབྱེ་བ་ནི་སེམས་ཅན་རྣམས་ལ་ཞེས་བྱ་བའི་ཚིགས་སུ་བཅད་པའོ། ། སོ་སོའི་མཚན་ཉིད་ནི་བརྟན་པ་རྣམས་ཀྱི་ཞེས་བྱ་བའི་ཚིགས་སུ་བཅད་པས་བསྟན་ཏོ། ། མི་རྟག་པའི་སྒྲུབ་བྱེད་ནི་རྣམ་པ་གསུམ་གྱིས་སྟོན་ཏེ། ཕྱི་ནང་གི་འདུ་བྱེད་ཐུན་མོང་དུ་སྐད་ཅིག་མར་ངེས་པའི་སྒྲུབ་བྱེད་དང༌། ནང་གྱི་འདུ་བྱེད་སྐད་ཅིག་མར་ངེས་པའི་སྒྲུབ་བྱེད་དང༌། ཕྱིའི་འདུ་བྱེད་སྐད་ཅིག་མར་ངེས་པའི་སྒྲུབ་བྱེད་དོ། ། དང་པོ་ནི་མི་རུང་ཞེས་བྱ་བའི་ཚིགས་སུ་བཅད་པ་གཉིས་སོ། ། འདིས་ནི་སྐད་ཅིག་མ་ཉིད་ཀྱི་སྒྲུབ་བྱེད་རྣམ་པ་བརྒྱད་བསྟན་ཏོ། ། དེ་ལ་བདུན་ནི་སྒྲུབ་བྱེད་ཉིད་ཡིན་ལ། གཅིག་ནི་གནོད་སྤོང་བའོ། ། གཏན་ཚིགས་དང་པོ་ནི་མི་རུང་ཕྱིར་ཞེས་བྱ་བའོ། ། འདིའི་དོན་ནི། བུམ་བ་ལ་སོགས་པ་ནི། སྔ་མ་དང་ཕྱི་མ་རང་བཞིན་དུ་མ་ཡིན་ཏེ། དུས་སུ་མ་འབྲེལ་བར་གནས་པའི་ཕྱིར་རོ། ། དེ་ལྟ་མ་ཡིན་ཏེ། སྔ་ཕྱིར་རང་བཞིན་དུ་མ་ཉིད་མ་ཡིན་ན་ནི། དུས་དུ་མར་གནས་པར་མི་རུང་བར་ཐལ་བའི་ཕྱིར་རོ། ། ཞེས་བྱ་བའི་ཧ་ཅང་ཐལ་བ་སྟེ། རང་བཞིན་དུ་མ་མ་ཡིན་ཏེ། རང་བཞིན་གཅིག་ཡིན་ན། དུས་དུ་མ་དང་འབྲེལ་བ་ལས་ལྡོག་སྟེ་དུས་གཅིག་ཁོ་ནའི་ཚེ་གནས་པར་ཐལ་ན། དེ་ནི་མངོན་གསུམ་གྱིས་གནོད་དོ། ། དེས་ན་དུས་དུ་མར་གནས་པར་རང་བཞིན་དུ་མར་གྲུབ་བོ། ། དེ་ལྟ་ན་ཡང་སྐད་ཅིག་མ་ཉིད་དུ་དོན་གྱིས་གྲུབ་སྟེ། དུས་གཞན་དུ་རང་བཞིན་དེ་ཉིད་ཀྱིས་མི་གནས་པ་ཁོ་ན་སྐད་ཅིག་གི་དོན་ཡིན་པའི་ཕྱིར་རོ། ། གལ་ཏེ་དུས་དུ་མར་གནས་པ་ཡིན་མོད། རང་བཞིན་དེ་ཉིད་ཡིན་པ་ཅི་འགལ་སྙམ་ན། མི་མཐུན་པའི་ཕྱོགས་རང་བཞིན་གཞན་མ་ཡིན་པ་ཉིད་ལ། གཏན་ཚིགས་དུས་གཞན་གྱི་ཚེ་ཡོད་པ་ཉིད་འགོག་པའི་ཚད་མ་སྟོན་པ་ནི། རྒྱུ་ལས་སྐྱེ་ཕྱིར་ཞེས་བྱ་བ་སྟེ། དུས་གཞན་ན་ཡོད་པ་ལ་རྒྱུ་ལས་སྐྱེ་བས་ཁྱབ་ཅེས་བྱ་བའི་དོན་ཏོ།

། དེས་ན་བྱ་བྱེད་རྒྱུ་མེད་པ་ཉིད་ཕྱོགས་ཆོས་སུ་དོན་གྱིས་འཕངས་སོ། ཁྱབ་བ་སྒྲུབ་པའི་གཏན་ཚིགས་དུས་གཞན་དུ་ཡོད་པའི་རྒྱུ་མེད་པ་ནི་མ་གྲུབ་སྟེ། དང་པོ་སྐྱེས་པ་དེ་ཉིད་དུས་གཞན་དུ་གནས་ནས་འཇོག་པའི་ཕྱིར། དང་པོ་སྐྱེས་པའི་རྒྱུ་ཁོ་ནས་དུས་གཞན་དུ་གནས་པར་སྐྱེས་པས་སོ་ཞེ་ན། འགལ་ཕྱིར་ཞེས་གསུངས་ཏེ། འཇིག་ཁ་མའི་ཡོད་པ་ནི་དང་པོ་འདི་ཉིད་ཀྱི་རང་བཞིན་མ་ཡིན་ཏེ། དང་པོ་ནི་དུས་གཞན་དུ་སྡོད་པའི་རང་བཞིན་ཡིན་ལ། འཇིག་ཁ་མ་ནི་མི་འདོད་པའི་རང་བཞིན་ཡིན་པས་ཕན་ཚུན་འགལ་བའི་ཕྱིར་རོ། ། དེ་ལྟ་ཡིན་དང་དང་པོ་ཉིད་གྱི་རྒྱུ་ལས་མ་སྐྱེས་པས་རྒྱུ་ལས་མ་སྐྱེས་པར་གྲུབ་སྟེ་རང་བཞིན་འགལ་བ་ནི་རྒྱུ་གཅིག་པར་མི་རུང་ངོ༌། ། ཡང་ན་འགལ་ཕྱིར་ཞེས་བྱ་ཉིད། ཁྱབ་པ་སྟོན་པའི་གཏན་ཚིགས་གཉིས་པ་ཡིན་གྱི། རྒྱུ་མེད་པའི་སྒྲུབ་བྱེད་ནི་མ་ཡིན་ནོ། ། དེ་ནི་དུས་དུ་མ་དང་འབྲེལ་བའི་གཏན་ཚིགས་སོ། ། གཏན་ཚིགས་གཉིས་པ་ནི་དུས་གཞན་དུ་གནས་པར་མི་ནུས་པའི་ཕྱིར་ཞེས་བྱ་བའོ། ། འདི་ལ་རང་ཉིད་དམ་གནས་པའི་རྒྱུ་ལས་གནས་པར་ནུས། དང་པོ་ནི་མ་ཡིན་ནོ། ། ཞེས་སྟོན་པ་ནི། རང་ཉིད་མི་གནས་ཕྱིར་ཞེས་བྱ་བའོ། ། གཉིས་པ་འགོག་པ་ནི་མེད་ཕྱིར་ཞེས་བྱ་བ་སྟེ། གནས་པའི་རྒྱུ་གཞན་ནི་མེད་པའི་ཕྱིར་རོ། ། གལ་ཏེ་རང་ཉིད་གནས་པར་མི་ནུས་པ་ནི་མ་གྲུབ་སྟེ། འཇིག་པའི་རྒྱུ་དང་མ་ཕྲད་ཀྱི་བར་དུ་ནི་རང་ཉིད་གནས་པར་ནུས་པས་སོ། ། རྟག་ཏུ་གནས་པར་ཐལ་བ་ཡང་མ་ཡིན་ཏེ། འཇིག་པའི་རྒྱུ་ནུས་པའི་གེགས་བྱས་ན་མི་གནས་པའི་ཕྱིར་རོ་སྙམ་ན། མེད་ཕྱིར་ཞེས་གསུངས་ཏེ། འཇིག་པའི་རྒྱུ་མེད་པའི་ཕྱིར་རོ། ། དེས་ན་རང་ཉིད་གནས་པར་ནུས་ན་རྟག་ཏུ་གནས་པར་ཐལ་བ་བཟློག་དཀའོ། ། གཏན་ཚིགས་གསུམ་པ་ནི། མཚན་ཉིད་དེས་ཕྱིར་ཞེས་བྱ་བ་སྟེ། འཇིག་པའི་མཚན་ཉིད་ཀྱིས་རྟག་ཏུ་ཁྱབ་པའི་ཕྱིར་སྐད་ཅིག་མར་གྲུབ་བོ། ། རྗེས་སུ་འཇུག་ཕྱིར་ཞེར་བྱ་བ་ནི། གཏན་ཚིགས་བཞི་པ་སྟེ།

འདི་ནི་སྐད་ཅིག་མ་ཉིད་ལ་གནོད་བྱེད་སྤོང་བའོ།། འགག་པའི་ཕྱིར་ཞེས་བྱ་བའི་གཏན་ཚིགས་ལྔས་བསྟན་ཏོ། ། བུམ་བ་ལ་སོགས་པ་ནི། སྐྱེ་བ་ཉིད་ཀྱི་ཚེ་འཇིག་ཁ་མ་ཡིན་ཏེ། ཕྱིས་ཀྱི་འཇིག་ཁ་མའི་རང་བཞིན་ཡིན་པའི་ཕྱིར་རོ། ། དེ་ལྟ་མ་ཡིན་ན། ཕྱིས་ཀྱང་འཇིག་པར་མྀ་འགྱུར་ཏེ། དང་པོ་དང་ཁྱད་པར་མཻད་པའི་ཕྱིར་རོ། ། ཡོངས་སུ་འགྱུར་བ་དམིགས་པའི་ཕྱིར་ཞེས་བྱ་བ་ནི་དྲུག་པ་སྟེ། རིམ་གྱིས་རྣམ་པར་འགྱུར་བར་ཚད་མས་མཐོང་བའི་ཕྱིར་རོ། ། སྐད་ཅིག་མའི་སེམས་ཀྱིས་རྒྱུ་ཡིན་པའི་ཕྱིར་ཞེས་བྱ་བ་ནི་བདུན་པའོ། ། འབྲས་བུ་ཡིན་པའི་ཕྱིར་ཞེས་བྱ་བ་ནི་བརྒྱད་པའོ། ། གཏན་ཚིགས་དང་པོ་འཆད་པ་ནི་སྐད་ཅིག་མ་ཉིད་མཻད་པར་ཞེས་བྱ་བ་སྟེ། འཇུག་པ་མི་རུང་བའི་ཕྱིར་ཞེས་བྱ་བ་ནི། དུས་དུ་མ་དང་འབྲེལ་བར་གནས་པ་མི་རུང་བའི་ཕྱིར་རོ། ། ཇི་ལྟར་འཇུག་པ་མི་རུང་སྙམ་ན། རྒྱུན་གྱིས་འཇུག་པ་ནི་འཇུག་པ་ཡིན་ན་ཞེས་བྱ་བ་སྟེ། འཇུག་པ་ཞེས་བྱ་བ་དུས་དུ་མར་གནས་པ་ལ་ནི། རྒྱུན་གྱིས་འཇུག་པ་ཞེས་བྱ་བ་རང་བཞིན་གཞན་འབྱུང་བས་ཁྱབ་བོ་ཞེས་བྱ་བའོ།། རང་བཞིན་གཞན་འབྱུང་བ་དེ་ཉིད་སྐད་ཅིག་ཡིན་ནོ་ཞེས་སྟོ་པ་ནི། དེ་སྤང་ཞེས་བྱ་བའོ། ། གལ་ཏེ་དུས་དུ་མར་གནས་པའི་འཇུག་པ་ལ་རྒྱུན་འབྱུང་བས་ཁྱབ་མོད། སྐད་ཅིག་མར་ནི་མི་འགྲུབ་སྟེ། སྐད་ཅིག་མ་མ་ཡིན་པ་རྒྱུན་འབྱུང་བས་ཁྱབ་པའི་ཕྱིར་རོ་ཞེས་འདོགས་པར་བྱེད་པ་ནི། འོན་ཏེ་ཞེས་བྱ་བའོ། ། སྐད་ཅིག་མ་མ་ཡིན་པར་ཁས་བླངས་པའི་དོན་གཅིག་པོ་དེ་ཉིད་ལ། དུས་གཞན་དང་འབྲེལ་བ། དུས་གཞན་གྱི་ཚེ་ཡོད་པ་ཉིད་མི་འཐད་དེ། རང་བཞིན་གཞན་རྒྱུན་འབྱུང་བ་མེད་པའི་ཕྱིར་རོ་ཞེས་རྗོད་པ་ནི། དེའི་མཇུག་ཐོགས་སུ་ཞེས་བྱ་བའོ། ། དེ་ཉིད་གསལ་བར་བྱེད་པ་ནི། སྐྱེས་པ་ནི་ཞེས་བྱ་བའོ། ། རྒྱུན་གཞན་མེད་དོ་དང༌། གཞན་མ་ཡིན་པ་དེ་ཉིད་དུས་གཞན་ན་ཡོད་པ་ཅི་འགལ་ཞེས་དགོས་པ་བསྡུ་བ་ནི། ཅིའི་ཕྱིར་ཞེ་ན་ཞེས་བྱ་བའོ།

། རྒྱུ་ལས་སྐྱེ་བ་ཕྱིན་ཞེས་བྱ་བ་ནི་ཁྱབ་པ་བརྗོད་པ་སྟེ། དུས་གཞན་དུ་ཡོད་པ་ལ་ནི་རྒྱུ་ལས་སྐྱེས་པས་ཁྱབ་བོ་ཞེས་བྱ་བའི་དོན་དོ། ། དང་པོ་ཁོ་ན་ནས་མེད་པའི་ཕྱིར་རོའི་བར་གྱིས། དེ་ལྟར་ཁྱབ་པ་བརྗོད་ནས། ཕྱོགས་ཆོས་སྒྲུབ་པ་ནི་དེ་ནི་ཞེས་བྱ་བའོ། ། དེ་རྒྱུར་སྤྱད་ཟིན་པའི་ཕྱིར་རོ་ཞེས་བྱ་བ་ནི། དང་པོ་རང་བཞིན་སྐྱེད་པར་བྱེད་པ་དེ་ནི། སྐད་ཅིག་གཉིས་པ་ལ་སོགས་པའི་གནས་སྐབས་ན་ཡོད་པའི་སྐྱེད་བྱེད་མ་ཡིན་ཏེ། དང་པོའི་དུས་ཉིད་དུ་འགག་པས་གཉིས་པ་སྐྱེད་པ་ན་ནུས་པ་མེད་པའི་ཕྱིར་རོ། ། དང་པོའི་ཚེ་མ་འགག་ན་ནི་རྒྱུ་འབྲས་དུས་མཉམ་པར་ཐལ་ན་དེ་ནི་མི་འཐད་པའི་ཕྱིར་རོ། ། གང་གི་དོན་དུ་རྒྱུན་དགོས་པར་གྱུར་པ་ཞེས་བྱ་ནི་དང་པོ་རྒྱུ་ལས་རྒྱུ་གཞན་དགོས་པར་གྱུར་པའོ། ། སྔ་མ་ཉིད་ཀྱིས་དུས་གཞན་དུ་གནས་པར་བསྐྱེད་ཟིན་དོ་ཞེས་བྱ་བའི་དོན་ནོ། ། འགག་ཁ་མ་དང༌། དང་པོའི་གནས་སྐབས་དག་རང་བཞིན་འགལ་བས་དང་པོའི་རྒྱུ་ལས་སྐྱེས་པ་འགོག་པ་ནི། དེ་ཕྱིས་ཅི་ཞིག་གིས་ཞེས་བྱ་བའོ། ལྷག་མ་ནི་སླའོ། ། ནང་གི་འདུ་བྱེད་སྐད་ཅིག་མར་ངེས་པའི་སྒྲུབ་བྱེད་འགོད་པ་ནི། དང་པོ་རྗེ་བས་ཇེ་ཆེ་དང་ཞེས་བྱ་བ་ལ་སོགས་པ་སླའོ། ། ཕྱིའི་འདུ་བྱེད་སྐད་ཅིག་མར་སྒྲུབ་པ་ཡང༌། འབྱུང་བ་རྣམས་དང་ཞེས་བྱ་ལ་སོགས་པ་སྟེ་གསལ་བར་ཟད་དོ། ། ཆོས་ཀྱི་སྡོམ་གྱི་དབྱེ་བ་དང༌། སོ་སོའི་མཚན་ཉིད་དང༌། མི་རྟག་པ་ཉིད་ཀྱི་སྒྲུབ་བྱེད་གསུམ་བསྟན་ནས། བདག་མཻད་པའི་སྒྲུབ་བྱེད་སྟོན་པ་ནི། གང་ཟག་གདགས་པར་ཡོད་ཉིད་དུ་ཞེས་བྱ་བ་ལ་སོགས་པའོ།། །། ལེའུ་ཉི་ཤུ་པ། ཡོན་ཏན་བཤད་པ། དེ་ལྟར་ཐེག་པ་ཆེན་པོའི་རང་བཞིན་དང༌། དེ་ལ་འཇུག་པའི་སྤྱོད་པ་རྣམ་པ་གཉིས་པོ་ཆོས་ལ་འཇུག་པ་དང༌། དོན་ལ་འཇུག་པ་དག་བསྟན་ནས། སྤྱོད་པ་པོ་ལ་བསྟན་པའི་ཕྱིར། སྤྱོད་པ་དང་ལྡན་པ་ལ་ངེས་པར་ཡོད་པའི་ཡོན་ཏན་བརྗོད་དོ། ། དེའང་ཕུན་སུམ་ཚོགས་པ་ལྔས་སྟོན་པ་ལས།

དང་པོ་རང་དང་གཞན་གྱི་དོན་ཕུན་སུམ་ཚོགས་པའོ། ། དེའང་ངོ་མཚར་བ་སྟེ། སྦྱོར་བ་དང་འབྲས་བུ་གཞན་གྱིས་སྒྲུབ་དཀའ་བ་ཐོབ་པ་དང༌། ངོ་མཚར་མེད་པ་སྟེ། ཐུན་མོང་མ་ཡིན་པའི་བསམ་པ་ཐོབ་པས་རང་གིས་སྒྲུབ་མི་དཀའ་བ་དང༌། བསམ་པ་དང་སྦྱོར་བར་ཉིད་སྟོན་པ་ལམ་མཉམ་པ་ཉིད་གསུམ་གྱིས་ནི་རང་གི་དོན་ཏོ། ། གཞན་གྱི་དོན་ནི་ཕན་འདོགས་པ་དང༌། ལན་དུ་ཕན་འདོགས་པས་སྟོན་ཏོ། ། དེ་ལ་ཕན་འདོགས་པ་ནི་རང་ཉིད་ཕ་རོལ་ཏུ་ཕྱིན་པ་དྲུག་རྗེས་སུ་སྒྲུབ་པས་གཞན་གྱི་དོན་བྱེད་པའོ། །ལན་དུ་ཕན་འདོགས་པ་ནི་དེ་ལྟར་ཕན་བཏགས་པའི་འབྲས་བུ་གཞན་དོན་དུ་མི་གཉེར་གྱི། གཞན་ཡང་ཕ་རོལ་ཏུ་ཕྱིན་པ་དྲུག་རྗེས་སུ་སྒྲུབ་པ་ཉིད་ལན་དུ་རབ་ཏུ་སྦྱོར་བའོ། ། ཕན་འདོགས་པ་དེ་ཡང་རྣམ་པ་གཉིས་ཀྱིས་སྟོན་ཏེ། ཁྱད་པར་གྱི་མཚན་ཉིད་ནི། སྣོད་ཉིད་དུ་ནི་བྱེད་པ་དང་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་སྟོན་ཏོ། ། རྣམ་པར་དབྱེ་བ་དཔེས་སྟོན་པ་ནི། མ་དང༌། ཕ་དང༌། རྩ་ལག་དང༌། གྲོགས་པོ་དང༌། བྲན་དང༌། སློབ་དཔོན་དང༌། མཁན་པོའི་དཔེ་བདུན་གྱིས་སྟོན་ཏོ། ། གཉིས་པ་བསམ་པ་དང་སྦྱོར་བ་ཕུན་སུམ་ཚོགས་པའོ། ། བསམ་པ་ནི་སྨོན་ལམ་སྟེ། རྣམ་པ་ལྔའོ།། སྦྱོར་བ་ནི་ལྔ་སྟེ། ཆུད་མི་ཟའི་སྦྱོར་བ་དང༌། ཕྱིན་ཅི་མ་ལོག་པའི་སྦྱོར་བ་དང༌། འབྲི་བའི་གཉེན་པོ་ཁྱད་པར་དུ་འགྲོ་བ་དང༌། བཅོས་བུའི་གཉེན་པོ་ཡང་དག་པ་ཉིད་ཀྱི་སྦྱོར་བ་དང༌། ཐབས་མཁས་པའི་མཚན་ཉིད་སེམས་ཅན་འདུལ་བའི་སྦྱོར་བའོ། ། གསུམ་པ་ནི་འབྲས་བུ་དང་རྒྱུ་ཕུན་སུམ་ཚོགས་པའོ། ། འབྲས་བུ་ནི་རྣམ་པ་གཉིས་ཏེ། ལུང་བསྟན་ཐོབ་པ་དང༌། ཕ་རོལ་ཏུ་ཕྱིན་པ་དྲུག་སྒྲུབ་པའི་ངེས་པ་ཐོབ་པའོ། ། རྒྱུ་ནི་རྣམ་པ་གསུམ་སྟེ། ངེས་པར་བྱ་བ་དང༌། རྟག་པར་བྱ་བ་དང༌། གཙོ་བོར་བྱ་བའོ། ། བཞི་པ་ནི་ཆོས་དང་དོན་ཕུན་སུམ་ཚོགས་པའོ། ། ཆོས་ནི་རྣམ་པ་ལྔས་སྟོན་ཏེ། ཆོས་ཀྱི་དངོས་པོ་དང་དེའི་འཚོལ་བ་དང༌། ཡོངས་སུ་ཤེས་པ་དང༌།

བཤད་པ་དང༌། དེའི་འབྲས་བུའོ། ། ཆོས་ཀྱི་དངོས་ནི་གདགས་པ་རྣམ་པར་གཞག་པའོ། ། དེ་ལ་ཆོས་གདགས་པ་རྣམ་པར་བཞག་པས་ནི་ཆོས་ཀྱི་མཚན་ཉིད་བསྟན་ཏོ། ། བདེན་པ་རྣམ་པར་བཞག་པས་ནི་ཆོས་ཀྱི་དོན་བརྗོད་དོ། ། རིགས་པ་གདགས་པ་རྣམ་པར་བཞག་པས་ནི་དོན་ངེས་པས་ཐབས་སོ། ། ཐེག་པ་གདགས་པ་རྣམ་པར་བཞག་པས་ནི་དོན་ངེས་པའི་འབྲས་བུ་སྟོན་ཏོ།། ཆོ་ཀྱི་དངོས་པོ་ཐོས་པ་དང་བསམ་པ་ལས་བྱུང་བས་འཚོལ་བ་ནི། ཆོས་འཚོལ་བའོ། ། ཆོས་ཀྱི་དངོས་པོ་དེ་བསྒོམས་པ་ལས་བྱུང་བའི་ཤེས་པས་མངོན་སུམ་དུ་མྱོང་བ་ནི་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པའོ། ། ཡང་དག་པ་ཇི་ལྟ་བ་བཞིན་ཡོངས་སུ་ཤེས་པ་འདི་ལ་ཡང་རྣམ་པ་བཞི་སྟེ། ཡོངས་སུ་ཤེས་པའི་དངོས་པོ་ནི། ཐམས་ཅད་དམིགས་སུ་མེད་པའི་ཕྱིར་ཞེས་བྱ་བའི་ཚིགས་སུ་བཅད་པ་གཅིག་གིས་བསྟན་ཏོ། ། སྤང་བྱ་ནི་འཆིང་བའི་ནི་རྟེན་དག་དང་ཞེས་བྱ་བའི་ཚིགས་སུ་བཅད་པ་གཅིག་གིས་བསྟན་ ཏོ། ། དེ་ལ་ཕྱེད་སྔ་མ་ནི་གཟུང་བར་སྣང་བ་རྣམ་པ་གསུམ་བརྗོད་ལ། ཕྱེད་ཕྱི་མས་ནི་འཛིན་པར་སྣང་བ་རྣམ་པ་གསུམ་བརྗོད་དོ། ། གཉེན་པོ་ཡང་གཉིས་ཏེ། གཟུང་བ་སྣང་བའི་གཉེན་པོ་དང༌། འཛིན་པར་འཛིན་པར་སྣང་བའི་གཉེན་པོའོ། ། དེའང་བདུན་གཞན་མཚན་མ་གང་ཡིན་དང་ཞེས་བྱ་བའི་ཚིགས་སུ་བཅད་པ་གཉིས་ཀྱིས་རིམ་པ་བཞིན་བསྟན་ཏོ། ། འབྲས་བུ་ནི་རྣམ་པ་གསུམ་སྟེ་ཡེ་ཤེས་དང༌། སྤངས་པ་དང༌། ཞིང་ཡོངས་སུ་དག་པའོ། ། ཡེ་ཤེས་ཀྱང་གཉིས་ཏེ། ཇི་སྙེད་པ་ཤེས་པ་དང༌། ཇི་ལྟ་བ་ཉིད་ཤེས་པའོ། ། དེའང་དེ་བཞིན་ཉིད་དམིགས་པའི་ཡེ་ཤེས་ནི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་རིམ་པ་བཞིན་བསྟན་ཏོ། ། སྤངས་པ་ནི། དོན་མེད་པ་དང་ཞེས་བྱ་བའི་ཚིགས་སུ་བཅད་པས་བསྟན་ཏོ། ། ཞིང་ཡོངས་སུ་དག་པ་ནི། དོན་ཆེན་རྣམ་པ་ཐམས་ཅད་དུ་ཞེ་བྱ་བས་བསྟན་ཏོ། ། ཆོས་བཤད་པ་ནི་དཔག་ཏུ་མེད་པ་རྣམ་པ་ལྔས་བསྟན་ཏོ། ། དེ་དཔག་ཏུ་མེད་པ་བཞི་ནི་ཁྱད་པར་དུ་བྱེད་པ་ཡིན་ལ།

བཤད་པའི་དངོས་པོ་ནི་ཁྱད་པར་དུ་བྱ་བ་ཡིན་ནོ། ། བཤད་པའི་འབྲས་བུ་ནི། བྱང་ཆུབ་སེམས་ནི་ཞེས་བྱ་བའི་ཚིགས་སུ་བཅད་པ་གཉིས་སོ། ། དོན་ཕུན་སུམ་ཚོགས་པ་ནི་རྣམ་པ་གཉིས་ཏེ། ཆེན་པོའི་སྒྲ་དོན་ནི། དམིགས་པ་ཆེ་བ་ཉིད་དང་ནི་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏོ། ། བརྗོད་བྱའི་དོན་བསྡུ་བ་ནི། རིགས་དང་ཆོས་ལ་མོས་པ་དང་ཞེས་བྱ་བའི་ཚིགས་སུ་བཅད་པ་གཉིས་ཀྱིས་བསྟན་ཏེ། འདིས་ནི་བསྟན་བཅོས་འདིའི་བརྗོད་བྱའི་དོན་གྱི་གཙོ་བོ་ཐེག་པ་ཆེན་པོའི་དོན་མཐའ་དག་བསྡུས་ཏེ་བརྗོད་པའོ། ། ལྔ་པ་ནི་གང་ཟག་ཕུན་སུམ་ཚོགས་པའོ། ། འདི་ལ་རྣམ་པ་བཞི་ལས། དང་པོ་ནི་ཚིགས་སུ་བཅད་པ་ཕྱེད་དང་གཉིས་ཀྱིས་ནི། བྱང་ཆུབ་སེམས་དཔའི་རབ་ཏུ་དབྱེ་བའོ། ། དེ་ནས་ཚིགས་སུ་བཅད་པ་དགུས་ནི་བྱང་ཆུབ་སེམས་དཔའི་མཚན་ཉིད་བརྗོད་དོ། ། དེའང་བྱང་ཆུབ་ཆེན་པོ་ལ་དགའ་བའི་བསམ་པ་ཅན་དང༌། གཞན་གྱི་དོན་ལ་བརྩོན་པའི་སྦྱོར་བ་ཅན་དང༌། ཐེག་པ་ཆེན་པོ་ལ་ཞུགས་པ་དང༌། ཐེག་པ་ཀུན་ལ་མཁས་པ་དང༌། འཁོར་བ་ཡོངས་སུ་མྀ་འདོར་བ་དང༌། མྱ་ངན་ལས་འདས་པའི་དོན་དུ་གཉེར་བ་དང༌། རང་གི་ཐེག་པ་ལ་བརྩོན་པ་དང༌། ཐེག་པ་གཞན་སྤོང་བ་དང༌། བསམ་པ་དང་སྦྱོར་བས་གཞན་གྱི་དོན་བྱེད་པ་ལ་མཁས་པ་ཞེས་བྱའི་ཡོན་ཏན་དགུ་པོ་རྣམས། ཕར་ཕྱིན་གྱིས་ཡོངས་སུ་ཟིན་པར་གོ་རིམ་བཞིན་བསྟན་ཏོ། ། དེ་ནས་ཚིགས་སུ་བཅད་པ་གཉིས་གྱིས་ནི་རྣམ་གྲངས་བརྗོད་དོ། ། དེ་ནས་ཚིགས་སུ་བཅད་པ་དྲུག་གིས་ནི་བྱང་ཆུབ་སེམས་དཔའི་མིང་གི་དོན་བརྗོད་ དོ། ། ཡོན་ཏན་གྱི་སྐབས་སོ། ། ། ། ལེའུ་ཉེར་གཅིག་པ། སྤྱོད་པ་དང་མཐར་ཐུག་བཤད་པ། སྤྱོད་པ་དེ་ལྟར་སྒྲུབ་པའི་གང་ཟག་དེས་ཐོབ་པའི་འབྲས་བུ་ནི་རྣམ་པ་གཉིས་ཏེ། སྤྱོད་པའི་གནས་སྐབས་ཉིད་ཀྱི་འབྲས་བུ་དང༌། མཐར་ཐུག་པའི་འབྲས་བུ་སྟཻ། སྤྱོད་པ་རྒྱུན་ཆད་པ་མངོན་པར་གྲུབ་བོ།། དང་པོ་ལ་གསུམ་སྟེ། ས་ཐོབ་པ་དང་ཐོབ་པའི་གནས་སྐབས་གཉིས་ཀྱིས་ཐུན་མོང་གི་འབྲས་བུ་དང༌།

ས་ཐོབ་པའི་གནས་སྐབས་ཀྱི་ཐུན་མོང་མ་ཡིན་པའི་འབྲས་བུ་དང༌། འབྲས་བུ་དེ་ཉིད་ཀྱི་ཁྱད་པར་དུ་བྱེད་པ་སྤྱོད་པའི་རྣམ་པར་དབྱེ་བའོ། ། ཐུན་མོང་གི་འབྲས་བུ་ལ་ལྔ་སྟེ། རྟགས་དང༌། ཕྱོགས་དང༌། ལྷག་པའི་བསམ་པ་དང༌། ཡོངས་སུ་འཛིན་པ་དང༌། སྐྱེ་བའོ། ། དེ་ལ་བྱང་ཆུབ་སེམས་དཔའི་ཚེ་རབས་གཞན་དུ་བྱང་ཆུབ་སེམས་དཔའི་སྤྱོད་པ་ལ་བསླབ་པའི་རྟགས་ནི་རྣམ་པ་ལྔའོ། ། གཞན་ཡང་ཁྱིམ་པ་ཁྱད་པར་ཅན་དུ། རབ་ཏུ་བྱུང་རྣམ་པ་གསུམ་པོ་གང་རུང་གི་ཕྱོགས་ཀྱིས་བསྡུས་པར་འགྱུར་བ་དང༌། སྤྱོད་པའི་་འབྲས་བུ་བསམ་པ་རྣམ་པར་དག་པ་ལྔ་ཐོབ་པ་དང༌། སེམས་ཅན་ཡོངས་སུ་འཛིན་པའི་རྒྱུ་བཞི་ཐོབ་པ་དང༌། སྐྱེ་བ་རྣམ་པ་བཞིས་སྐྱེ་བ་ནི། ཐུན་མོང་གི་འབྲས་བུ་ཡིན་ནོ། ། ས་ཐོབ་པའི་གནས་སྐབས་ཀྱི་ཐུན་མོང་མ་ཡིན་པའི་འབྲས་བུ་ནི་གནས་པ་དང་ས་བསྟན་པས་བརྗོད་དོ། ། འདྀ་ཡང་བསྡུ་བ་དང༌།

 རྣམ་པར་དབྱེ་བ་གཉིས་གྱིས་སྟོན་ཏེ་སླའོ། ། འབྲས་བུ་དེ་གཉིས་ནི་སྤྱོད་པའི་གནས་སྐབས་ན་ཡོད་པ་ཡིན་ནོ་ཞེས་བརྗོད་ན༑ འབྲས་བུ་དེ་དག་གི་ཁྱད་པར་སྤྱོད་པ་ཉིད་རྣམ་པ་དུ་ཡོད་སྙམ་ན། ལུས་ཅན་ཐེག་པ་ཆེན་པོ་དང་ཞེས་བྱ་བའི་ཚིགས་སུ་བཅད་པ་ཕྱེད་དང་གཉིས་བརྗོད་དོ། །དེ་ལྟར་སྤྱོད་པའི་གནས་སྐབས་ཀྱི་འབྲས་བུ་བཤད་ནས་མཐར་ཐུག་པའི་འབྲས་བུ་སྟོན་པ་ནི། སེམས་ཅན་རྣམས་ལ་བརྩེ་བ་ཅན་ཞེས་བྱ་ལ་སོགས་པའོ། །དེའང་ཚད་མེད་པ་དང༌། རྣམ་པར་ཐར་པ་དང༌། ཟིལ་གྱིས་གནོན་པ་དང༌། ཟད་པར་དང༌། ཉོན་མོངས་པ་མེད་པར་གནས་པ་དང༌། སྨོན་ནས་མཁྱེན་པ་དང༌། སོ་སོ་ཡང་དག་པར་རིག་པ་དང༌། མངོན་པར་ཤེས་པ་དང༌། མཚན་དང་དཔེ་བྱད་དང༌། ཡོངས་སུ་དག་པ་བཞི་དང༌། སྟོབས་བཅུ་དང༌། མི་འཇིག་པ་བཞི་དང༌། བསྲུང་བ་མེད་པ་གསུམ་དང༌། དྲན་པ་ཉེ་བར་བཞག་པ་གསུམ་དང༌། བག་ཆགས་ཡང་དག་པར་བཅོམ་པ་དང༌། བསྙེལ་བ་མི་མངའ་བའི་ཆོས་ཉིད་དང༌། ཐུགས་རྗེ་ཆེན་པོ་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། རྣམ་པ་ཐམས་ཅད་མཁྱེན་པ་ཉིད་དང༌། ཕ་རོལ་ཏུ་ཕྱིན་པ་ཡོངས་སུ་དག་པ་དང༌། སངས་རྒྱས་ཉིད་ཀྱི་མཚན་ཉིད་རྣམས་སོ། ། ། ། ཀ༣ མཇུག་གི་དོན་བསྟན་པ། ཕན་མཛད་ཀུན་གྱི་བགྲོད་པ་གཅིག་པའི་ལམ། ། མ་ཕམ་རྒྱལ་སྲས་དམ་པ་ལེགས་བཞག་སྟེ། ། བློ་ཆེན་བསྟན་པའི་སྒྲོན་མེ་དབྱིག་གཉེན་གྱིས། ། བློ་མིག་ལྡན་པ་རྣམས་ལ་གསལ་བར་མཛོད། ། དེ་ལྟ་ན་ཡང་མཐོང་བ་མེད་རྣམ་ལ། ། བརྗོད་པ་ཙམ་ཡང་འབྲས་བུ་ཡོད་པའི་དཔེས། ། བློ་དམན་འགའ་ལ་ཅུང་ཟད་ཕན་འདོད་དང༌། ། རང་ཉིད་གོམས་ཕྱིར་བསྡུས་དོན་འདི་བྱས་སོ། ། དེ་ལས་བསོད་ནམས་ཐོབ་དེས་ས་སྟེང་འདིར། ། འགྲོ་བའི་དབུགས་འབྱིན་བྱམས་ཆེན་གཤེགས་པ་ན། ། མཉེས་བྱས་ཆོས་སྒོར་མངོན་དུ་བདག་བཞུགས་ནས། ། ཆོས་ཀྱི་སྣང་བས་འགྲོ་བའི་མུན་སེལ་ཤོག ། མདོ་སྡེ་རྒྱན་གྱི་དོན་བསྡུས་ལོ་ཙཱ་བ་བློ་ལྡན་ཤེས་རབ་ཀྱིས་སྦྱར་བའོ། ། ། ། བཀའ་གདམས་དཔེ་དཀོན་གཅེས་བཏུས་ལས།

རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། རྔོག་ལོ་ཙཱ་བ་བློ་ལྡན་ཤེས་རབ་ཀྱིས་མཛད་པའི་མདོ་སྡེ་རྒྱན་གྱི་དོན་བསྡུས་བཞུགས་སོ། ། -PAGE 498--PAGE 499--PAGE 478-