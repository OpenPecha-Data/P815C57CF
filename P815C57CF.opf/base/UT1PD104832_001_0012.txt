༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་བསྟན་བཅོས་མངོན་པར་ 

རྟོགས་པའི་རྒྱན་འགྲེལ་པ་དང་བཅས་པའི་དཀའ་འགྲེལ་ རིན་པོ་ཆེའི་སྒྲོན་མེ་ཞེས་བྱ་བ་ལོ་ཙཱ་བ་བློ་ལྡན་ཤེས་རབ་ཀྱིས་མཛད་པ་བཞུགས་སོ།།ཀ༡ ཀླད་ཀྱི་དོན་བསྟན་པ། བསམ་དང་སྦྱོར་བ་ལས་འཁྲུངས་པའི། ། དཔའ་བོ་དེ་དང་དེའི་བཀའ། ། ཉེས་འཇོམས་དེ་སྒྲུབ་ཚོགས་བཅས་ལ། སྒོ་གསུམ་དང་བས་བདག་ཉིད་འདུད། ། འཕགས་པ་བྱམས་པ་ལ་ཕྱག་འཚལ་ལོ། ། གང་གི་སྒྲིབ་ཚོགས་མ་ལུས་གཏན་བཅོམ་ཞིང༌། ། ཤེས་བྱའི་དོན་ཀུན་ཡང་དག་མཐའ་གཟིགས་ཏེ། ། ཐུགས་རྗེ་ཆེན་པོས་ཡང་དག་ལམ་སྟོན་པ། ཇི་བཞིན་དོན་ལྡན་སྟོན་པ་དེ་ལ་འདུད། ། བདག་གིས་འབད་པས་དཀའ་བ་ཉམས་བླངས་ནས། ། ཆོས་སྨྲ་བསྟེན་དང་རིགས་པའི་རྗེས་འབྲངས་པས། ། ཅུང་ཟད་རྟོགས་ལས་རང་ཉིད་དྲང་ཕྱིར་དང༌། ། གཞན་རྟོགས་དོན་དུ་འགྲེལ་འདིའི་དོན་དབྱེ་བྱ། ། ཀ༢ གཞུང་གི་དོན་བཤད་པ་ལས། ཁ༡ བཤད་པ་ལ་འཇུག་པའི་ཡན་ལག་བཤད་པ། མན་ངག་གི་བསྟན་བཅོས་ཀྱི་བཤད་པ་འདིར་བཤད་པ་ལ་འཇུག་པ་དང༌། བཤད་པ་ཉེ་བར་དགོད་པ་དང༌། བཤད་པ་མཐར་ཕྱིན་པའི་བྱ་བ་གསུམ་མོ། ། དང་པོ་ལ་གསུམ་ལས། ཐོག་མ་ནི་བསྟན་བཅོས་ཀྱི་བཤད་པའི་དགོས་འབྲེལ་ལོ། ། དེ་ཡང་དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་གསུམ་གིས་བཤད་པར་བྱའོ། ། དགོས་པའི་དོན་ལ་གཉིས་ཏེ། མཆོད་བརྗོད་ཀྱི་དགོས་པ་དང༌། དགོས་འབྲེལ་ཉེ་བར་བཀོད་པའི་དགོས་པའོ། ། མཆོད་བརྗོད་ཀྱི་དགོས་པ་ནི་གཉིས་ཏེ། རང་གི་དོན་དང་གཞན་གྱི་དོན་ཏོ། ། དང་པོ་ལ་གསུམ་སྟེ། འཇིག་རྟེན་དུ་རྟོག་པའི་དོན་ནི་རང་ཉིད་དམ་པའི་སྤྱོད་པ་ཅན་དུ་བསྟན་པའོ། ། ཕན་བདེའི་དོན་ནི་བསོད་ནམས་འཕེལ་བས་འདོད་པའི་འབྲས་བུ་ཐོབ་པ་དང་མི་འདོད་པའི་འབྲས་བུ་དོར་བའོ། ། འདོད་པས་དམིགས་པའི་དོན་ནི་བསྟན་བཅོས་རྩོམ་པ་མཐར་ཕྱིར་པའོ། ། གཞན་དོན་ཡང་གསུམ་སྟེ། འདོད་པའི་འབྲས་བུ་འགྲུབ་པའི་རྒྱུ་ཡོངས་སུ་འཛིན་པ་ནི་གཞན་བསོད་ནམས་གསོག་པར་བྱེད་པའོ། ། ངེས་པའི་རྐྱེན་ལ་འཇུག་པ་ནི་རྣམ་པ་གསུམ་གྱིས་ཏེ།

སྟོན་པའི་ཆེ་བ་བསྟན་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་སྟོན་པའི་རང་བཞིན་གྱི་ཕྱིན་ཅི་མ་ལོག་པའི་ཡོན་ཏན་ཤེས་པས་དེའི་བཀའམ་དེ་ལ་བརྟེན་པའི་བསྟན་བཅོས་ལ་ཁྱད་པར་མེད་པར་འཇུག་པའོ། ། བསྟན་བཅོས་དོན་དམ་ཆེན་པོ་དང་ལྡན་པར་བསྟན་པས་ནི་མན་ངག་གི་བསྟན་བཅོས་ཀྱི་བཤད་པ་འདི་ཉིད་ལ་ངེས་པར་ལེགས་པའི་མཚན་ཉིད་ཀྱི་དགོས་པ་ཆེན་པོ་ཡོད་པར་རྟོག་པས་འདི་ལ་འཇུག་པའོ། ། སྟོན་པ་འགྲུབ་པས་ནི་བསྟན་བཅོས་འདི་སྐྱེས་བུས་མ་བྱས་པའམ། འཇིག་རྟེན་ཐ་མལ་པའི་སྤྱོད་ཡུལ་གྱི་དོན་ཙམ་བརྗོད་པ་ནི་མ་ཡིན་གྱི་འཇིག་རྟེན་ཐམས་ཅད་དང་མི་མཐུན་པའི་དོན་རང་གིས་མངོན་པར་རྟོགས་ནས་འཆད་པའི་སྟོན་པ་དང་ལྡན་པར་ཤེས་ནས་བསྟན་བཅོས་འདི་ལ་འཇུག་པ་སྟེ། དེ་ལྟར་རྣམ་པ་གསུམ་གྱིས་ངེས་པའི་རྐྱེན་ཡང་དག་པའི་བསྟན་བཅོས་ཉན་པ་ལ་སོགས་པ་ལ་འཇུག་པའོ་ཞུགས་པའི་རྐྱེན་དང་མི་འབྲལ་བ་ནི་དེ་ལྟར་མཆོད་ནས་ཞུགས་ན་བསྟན་བཅོས་ཀྱི་བྱ་བ་མཐར་ཕྱིན་པ་དང་ཉན་པ་མཐར་ཕྱིན་པའོ། ། དགོས་འབྲེལ་ཉེ་བར་བཀོད་པའི་དགོས་པ་ལ། ཁ་ཅིག་ངེས་པའི་སྒོ་ནས་འཇུག་པར་སྨྲ་བ་དང༌། གཞན་དག་ཐེ་ཚོམ་གྱིས་འཇུག་པར་ཁས་ལེན་པ་དང༌། ཁ་ཅིག་བསྟན་བཅོས་རྩོམ་པའི་སྐབས་འགོག་པའི་ལོག་རྟོག་སྤོང་བ་ཡིན་པར་སྨྲ་བ་གསུམ་པོ་སྤངས་ནས། སྐལ་འབྲེལ་བས་ཚིག་དང་ཡི་གེ་མཛེས་པ་བསྐྱེད་པ་ཡིན་གྱི་འབྲས་བུ་གཞན་ནི་མེད་དོ་ཞེས་བརྗོད་དོ། ། བསྡུས་པའི་དོན་ནི་ཕྱག་བྱ་བ་དང་བཤད་པར་དམ་བཅའ་བའོ། ། དང་པོ་ཡང་ཕྱག་གི་ཡུལ་དགོས་པ་དང༌། དེ་ལ་ཕྱག་འཚལ་བའོ། ། བཤད་པར་དམ་བཅའ་བ་ལ་ཡང་བཤད་པར་བྱ་བའི་དོན་དང༌། དེ་བཤད་པར་ཁས་བླང་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཞེས་བྱ་བ་ནི་ཕྱག་གི་ཡུལ་དགོད་པའོ། ། གུས་ཕྱག་འཚལ་ཞེས་བྱ་བས་ནི་དེ་ལ་ཕྱག་འཚལ་བའོ། ། དེ་རྒྱན་ཚིག་ལེགས་པར་བྱས་པ་དག་ཅེས་བྱ་བས་བཤད་པར་བྱ་བའི་དོན་བརྗོད་པའོ། ། ཀུན་གྱི་རྒྱན་དུ་གྱུར་པར་ནི།

རྣམ་པར་དབྱེ་ཞེས་བྱ་བ་ནི་བཤད་པར་ཁས་བླངས་པའོ། ། དེས་ཀྱང་བརྗོད་པར་བྱ་བ་དང༌། དགོས་པ་དང༌། དགོས་པའི་དགོས་པ་དང༌། འབྲེལ་བ་ཁོ་ན་ཡོད་པ་བཞི་བསྟན་ཏེ། དེ་ལ་བཤད་བྱའི་དོན་བརྗོད་པས་ནི་བརྗོད་བྱ་བསྟན་པའོ། ། བཤད་པར་ཁས་ལེན་པས་ནི་དེ་བཤད་པའི་དགོས་པའོ། ། ཕྱག་གི་ཡུལ་དང་དེ་ལ་ཕྱག་བྱེད་པ་ནི་དགོས་པའི་དགོས་པ་བསྟན་ཏོ། ། བསྟན་བཅོས་དང་དགོས་པ་དག་གི་འབྲེལ་བའམ། དགོས་པ་དང་དགོས་པའི་དགོས་པ་དག་གི་འབྲེལ་བ་ནི་དོན་གྱིས་གོ་བར་བྱའོ། ། ཚིག་གི་དོན་ལ་ཤེས་རབ་ཕ་རོལ་ཕྱིན་པ་ལ་ཞེས་བྱ་བ་ལ་ནི་འདིར་བཏགས་པ་དང་ནི་དངོས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་མཐའ་དག་བཟུང་ངོ༌། ། དངོས་ཀྱི་དོན་ནི་སངས་རྒྱས་ཀྱི་ཡེ་ཤེས་རྣམ་པར་མི་རྟོག་པའོ། ། རྒྱས་པ་ནི་དེའི་ལམ་མཐའ་དག་དང་འབྲས་བུ་དང་ལམ་དེ་གཉིས་བརྗོད་པར་བྱེད་པའི་གཞུང་རྒྱལ་བའི་བཀའ་རྣམ་པ་གསུམ་པོའོ། ། དེ་སྐད་དུ་ཡང་སློབ་དཔོན་ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱའི་དོན་དེ་དང་ལྡན་པས། ། གཞུང་ལམ་དག་ལ་དེ་སྒྲ་ཡིན། ། ཞེས་སོ། ། ཤེས་རབ་ཕ་རོལ་ཕྱིན་པའི་ཚིག་གི་དོན་ཏོ། ། ཚིག་གི་དོན་ལྷག་མ་ནི་སླ་བས་མ་བཤད་དོ། ། བཤད་པའི་དགོ་འབྲེལ་བརྗོད་ནས་བཤད་པའི་བླ་མ་བརྒྱུད་པའི་འབྲེལ་བ་སྟོན་པ་ནི། འགྲོ་ལ་ཆགས་པས་ཞེས་བྱ་བ་ལ་སོགས་པའི་ཚིགས་སུ་བཅད་པ་དྲུག་གོ ། འདིས་ནི་ཁོ་བོའི་བཤད་པ་འདི་ནི་འཕགས་པ་བྱམས་པས་སློབ་དཔོན་ཐོགས་མེད་ལ་བཤད་པ་དང༌། དེས་མཛད་པའི་བཤད་པ་ཡང་བདག་གིས་མཐོང་ནས་བཤད་པའི་ཕྱིར་དང༌། གཞན་ཡང་དེ་ལས་མི་གསལ་བ་ཡང་སློབ་དཔོན་དབྱིག་གཉེན་དང་འཕགས་པ་རྣམ་གྲོལ་སྡེ་དང༌། བཙུན་པ་རྣམ་གྲོལ་སྡེས་བཤད་པའི་རྗེས་སུ་ཡང་འབྲངས་པའི་ཕྱིར་ན་བླ་མ་བརྒྱུད་པའི་འབྲེལ་བ་ལ་བརྟེན་ནས་རྙེད་པའི་དོན་བརྗོད་པའི་ཕྱིར་ཡིད་མི་ཆེས་པར་མི་བྱའོ། ། ཞེས་བྱ་བའི་དོན་ཏོ། ཁེངས་སྐྱུང་བ་ནི་རྣམ་པ་ཀུན་ཏུ་བདག་གི

། ཞེས་བྱ་བའི་ཚིགས་སུ་བཅད་གཅིག་གོ ། བཤད་པ་ལ་འཇུག་པ་བྱས་ནས་བཤད་པ་ཉིད་ཉེ་བར་དགོད་པ་ནི་རྣམ་པ་ལྔའོ། ། དེ་ལས་དང་པོ་མཆོད་བརྗོད་བཤད་པ་ལ་རྣམ་པ་བཞི་སྟེ། སྤྱིར་བསྟན་པ་དང་ཁྱད་པར་བཤད་པ་གཉིས་ཀྱིས་དགོས་པའི་དོན་སྟོན་ཏོ། ། སྤྱིར་བསྟན་པ་ནི་རང་ཉིད་དམ་པའི་སྤྱོད་པ་དང་མཐུན་པར་བསྟན་པ་དང༌། གཞན་གྱི་དོན་འཇུག་པའི་རྒྱུའི་དང་བ་སྐྱེད་པས་བསྟན་ཏེ། འཕགས་པ་བྱམས་པ་རང་ཉིད་ཅེས་བྱ་བ་ནས་ཞེས་བྱ་བ་གསུངས་པའི་བར་རོ། ། དེ་ལ་ཚིགས་སུ་བཅད་པ་འདིས་ནི་བསྟོད་པ་དང་ཕྱག་འཚལ་བ་བསྟན་ཏོ། ། ཕྱག་འཚལ་ཞེ་བྱ་བས་ནི་ཕྱག་འཚལ་བ་ཡིན་ལ། ལྷག་མས་ནིབསྟོད་པའོ། ། དེ་ཡང་རྣམ་པ་གཉིས་ཏེ། གང་ཟག་རྣམ་པ་གསུམ་གྱི་དོན་སྒྲུབ་པར་མཛད་པ་དང༌། འཁོར་དང་བཅས་པའི་སངས་རྒྱས་ཀྱི་བདག་གི་དངོས་པོ་བསྐྱེད་པར་མཛད་པའོ། ། དོན་སྒྲུབ་པར་མཛད་པ་ཡང་གང་ཟག་དང་ཡེ་ཤེས་དང་འབྲས་བུ་དང་གསུམ་གྱི་སྒོ་ནས་སྟོན་ཏོ། ། གཉིས་པ་ནི་ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་ཞེས་བྱ་བས་སྟོན་ཏོ། ། ཇི་ལྟར་ན་ཀུན་མཁྱེན་གསུམ་གྱི་བདག་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་སྐྱེད་པར་བྱེད་པ་ཡིན་ཞེ་ན། ཀུན་མཁྱེན་གསུམ་གྱི་ཁོངས་སུ་འདུ་བ་སྐབས་བརྒྱད་ལ་བསླབས་པས་སངས་རྒྱས་ཀྱི་བདག་ཉིད་ཐོབ་པའི་ཕྱིར་ཏེ། ཤེས་བྱ་དང་སྦྱོར་བ་དང་འབྲས་བུའི་རང་བཞིན་འདི་རྣམས་མ་ཚང་བ་མེད་པ་ལ་དེའི་རང་བཞིན་དུ་རྣམ་པར་བཞག་ནས་སྦྱོར་བ་ཉམས་སུ་བླངས་པ་ལས་སངས་རྒྱས་ཐོབ་པའི་ཕྱིར་ན་སྐབས་བརྒྱད་ལས་སྐྱེས་པ་ཡིན་ལ། དེ་ཡང་ཀུན་མཁྱེན་གསུམ་གྱི་རང་བཞིན་ཡིན་པའི་ཕྱིར། དེ་ལ་སྐྱེས་པ་ཞེས་བྱའོ། ། ཡང་ན་ཡེ་ཤེས་ཀྱི་བདག་ཉིད་ཀུན་མཁྱེན་གསུམ་ལས་གཟུགས་སྐུའི་སངས་རྒྱས་སྐྱེས་པས་དེ་དེའི་ཡུམ་ཡིན་ནོ། ། སངས་རྒྱས་དེ་ལས་སྐྱེས་པས་ན་ཉན་ཐོས་དང་བྱང་ཆུབ་སེམས་དཔའ་ཡང་དེ་ལས་སྐྱེས་པར་འགྲུབ་ཏེ། དེ་གཉིས་ནི་སངས་རྒྱས་ལས་སྐྱེ་བས་བརྒྱུད་ནས་ཤེས་རབ་ཀྱི་ཕ་རོལ་ཏུ་ཕྱིན་པ་སྐབས་བརྒྱད་ཀྱི་བདག་ཉིད་ཀུན་མཁྱེན་གསུམ་ལས་སྐྱེས་པར་གྲུབ་པའི་ཕྱིར་རོ།

། དགོས་པའི་ཁྱད་པར་འཇུག་པའི་རྒྱུའི་དང་བ་བསྐྱེད་པ་ཉིད་བསྒྲུབས་པས་དེ་བཤད་པ་ནི་ཚིགས་སུ་བཅད་པ་འདིས་ནི་ཞེས་བྱ་བ་ནས་རྒྱུའི་གཙོ་བོའི་ཡིན་ནོའི་བར་རོ། ། ཅི་ཤེས་རབ་ཀྱི་ཕ་རོལ་ཏུ་ཕྱིན་པ་མཐའ་དག་ལའང་འོན་ཏེ་ཕྱོགས་གཅིག་ལ་བསྟོད། དང་པོ་ལྟར་ན་སྦྱོར་བ་དང་འབྲས་བུ་ལ་མ་བསྟོད་པས་མ་ཁྱབ་བོ། ། གཉིས་པ་ལྟར་ན་ཀུན་མཁྱེན་གང་རུང་ཞིག་ལ་བསྟོད་པར་རིགས་པས་བསྟོད་པའི་ཡུལ་མང་བ་ཡིན་ནོ་སྙམ་ན། བསྡུས་པའི་དོན་བརྗོད་པས་ལན་འདེབས་པ་ནི་དེ་ལ་ཞེས་བྱ་བ་ལ་སོགས་པའོ། ། འདིའི་དོན་ནི་སྐབས་བརྒྱད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཐའ་དག་གི་རྟེན་བདག་ཉིད་ཡིན་ལ། དེ་ཡང་ཀུན་མཁྱེན་གསུམ་གྱིས་བསྡུས་པས་མ་ཁྱབ་པར་རྩོད་པའི་ཉེས་པ་མེད་དོ་ཞེས་བྱ་བ་ཡིན་ནོ། ། ཇི་ལྟར་གསུམ་བརྒྱད་དུ་འདུ་ཞེ་ན། སོ་སོར་ངེས་པའི་གང་ཟག་གཅིག་ལ་ལྟོས་ཏེ་ཤེས་པར་བྱ་བའི་རང་བཞིན་ཀུན་མཁྱེན་གསུམ་ཡིན་ལ། སྦྱོར་བ་བཞི་དང་ཆོས་སྐུ་ནི་རང་གི་རྒྱུད་ལ་སྐྱེད་པ་ཡིན་པས་སྤྱི་དང༌། ཁྱད་པར་ཐུན་མོང་དང་ཐུན་མོང་མ་ཡིན་པའི་ཁྱད་པར་ཡོད་ཀྱང་སྤྱིར་བྱེ་བྲག་འདུས་པས་དེ་སྐད་བརྗོད་པར་འཐད་དོ། ། ཚིག་གི་དོན་འཆད་པ་ནི་ཉན་ཐོས་དང་དེའི་ཕྱོགས་སུ་བསླན་པ་ཞེས་བྱ་བ་ལ་སོགས་པ་སྟེ་རྟོགས་པར་སླའོ། ། བཞི་པ་རྩོད་པ་སྤང་བ་ནི་ལྔ་སྟེ། དང་པོ་རྒོལ་བའི་དོན་དགོད་པ་ནི། དེའང་དེ་ལྟར་ཕྱག་འཚལ་བ་དང༌། ཞེས་བྱ་བ་ལ་སོགས་པའོ། ། འདིའི་དོན་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཀུན་མཁྱེན་གསུམ་ལ་བསྟོད་པས་ནི་ཀུན་མཁྱེན་གསུམ་བསྟན་བཅོས་འདིར་བཤད་པར་བྱ་བར་དོན་གྱིས་ཁས་ལེན་པ་ཡིན་ཏེ། བསྟན་བཅོས་ཀྱི་དོན་དང་རྗེས་སུ་མཐུན་པའི་བསྟོད་པ་ཡིན་ཕྱིར་རོ། ། དེ་ལྟར་ཁས་ལེན་པ་ལ་ཡང་ཉེས་པ་མེད་དོ། ། གལ་ཏེ་གསུམ་ག་བརྗོད་བྱར་ཁས་ལེན་ན་ནི་བསྟན་བཅོས་གསུམ་དུ་འགྱུར་ཏེ་ཀུན་མཁྱེན་གསུམ་ནི་གང་ཟག་གསུམ་གྱི་ལམ་ཡན་ལག་དང་བཅས་པ་ཡིན་པའི་ཕྱིར་རོ།

། འོན་ཏེ་རེ་རེ་བརྗོད་བྱས་ཁས་ལེན་ན་ཡང་གཞུང་ནས་བརྗོད་པའི་ཉེས་པ་ཉིད་ཡོད་ཅེས་འདོད་པའོ། ། ལན་གྱི་དོན་ནི་དེ་ནི་མ་ཡིན་ཏེ་ཞེས་བྱ་བ་ལ་སོགས་པའོ། ། འདིའི་དོན་ཡང་གང་ཟག་གསུམ་གྱི་ཡེ་ཤེས་ཀུན་མཁྱེན་གསུམ་ནི་སྐབས་བརྒྱད་དུ་གནས་ལ། དེ་ཡང་ཡུལ་དང་སྦྱོར་བ་དང་འབྲས་བུའི་རང་བཞིན་ཡིན་པས་སངས་རྒྱས་རྗེས་སུ་ཐོབ་པར་འདོད་པའི་གང་ཟག་གཅིག་ཁོ་ནའི་ཆ་རྐྱེན་བརྗོད་པས་བསྟན་བཅོས་གཅིག་ཁོ་ནར་འཐད་པའི་ཕྱིར་སོ་སོར་བརྗོད་བྱར་བྱེད་པ་ནི་ཁས་མི་ལེན་ཏོ་ཞེས་བྱ་བ་ཡིན་ནོ། ། གལ་ཏེ་ཀུན་མཁྱེན་གསུམ་གང་ཟག་གསུམ་གྱི་ཆ་རྐྱེན་མ་ཡིན་གྱི་གཅིག་ཁོ་ནའི་ལམ་ཡན་ལག་དང་བཅས་པ་ཡིན་ན། འོ་ན་གང་ཟག་གཅིག་ཁོ་ནའི་ཡེ་ཤེས་ཡིན་གྱི་གསུམ་གྱི་ནི་མ་ཡིན་ནོ་སྙམ་ན། དེ་གང་ཟག་གསུམ་གྱི་ཡེ་ཤེས་ཡིན་པ་ལ་ཤེས་པར་བྱེད་པའི་ཁུངས་དགོད་པ་ནི། འདི་ལྟར་རྒྱལ་བའི་ཡུམ་བར་མ་ལས་ཞེས་བྱ་བ་ལ་སོགས་པའོ། ། གང་ཟག་གསུམ་གྱི་ཡེ་ཤེས་ཀུན་མཁྱེན་གསུམ་པོ་དེ་རྣམས་ཀྱི་ཕན་ཚུན་གྱི་ཁྱད་པར་ཡུལ་དང་འབྲས་བུའི་སྒོ་ནས་སྟོན་པ་ནི། དེ་ལ་ཞེས་བྱ་བ་ལ་སོགས་པའོ། ། ཆོས་ཐམས་ཅད་ཅེས་བྱ་བ་ནི་དམིགས་པའོ། ། སྐྱེ་བ་མེད་པ་ནི་རྣམ་པའོ། ། དེ་གཉིས་ནི་རྣམ་པ་ཐམས་ཅད་མཁྱེན་པའི་ཡུལ་གྱི་ཁྱད་པར་རོ། ། འབྲས་བུའི་ཁྱད་པར་ལས་གཞན་གྱི་དོན་ནི་ནམ་མཁའི་ཁམས་ཀྱི་མཐས་གཏུགས་པའི་སེམས་ཅན་གྱི་དོན་རྒྱུན་མི་འཆད་པའོ། ། རང་གི་དོན་ནི་གཉིས་ཏེ། ཡེ་ཤེས་ཀྱི་ཁྱད་པར་ནི་ཡང་དག་པ་ཉིད་ཀྱི་མཐའ་རྟོགས་པའོ། ། སྤངས་པའི་ཁྱད་པར་ནི་བག་ཆགས་ཀྱི་མཚམས་སྦྱོར་བ་ཉིད་སྤངས་པའོ། ། འདི་གཉིས་ནི་རྣམ་པ་ཐམས་ཅད་མཁྱེན་པའི་འབྲས་བུ་མ་ཡིན་ཏེ་རང་གི་ངོ་བོར་འཐད་པའྀ་ཕྱིར་རོ་ཞེས་ན། ཕྱི་མ་ཕྱི་མ་རྒྱུན་མི་ཆད་པ་སྔ་མའི་འབྲས་བུར་བརྗོད་པར་འདོད་པས་དེ་སྐད་དུ་བརྗོད་པའི་ཕྱིར་སྐྱོན་མེད་དོ། ། དེ་ལྟ་མོད་ཀྱིས་འདི་གཉིས་ནི་དེའི་རང་བཞིན་ཡང་ཡིན་ལ་རྩོད་པ་མེད་དོ།

། དོན་བསྡུ་བ་ནི་དེ་ལྟ་བས་ན་ཞེས་བྱ་བ་ལ་སོགས་པའོ། ། དགོས་འབྲེལ་བཤད་པ་ལ་གསུམ་ཏེ་དགོས་པ་དང༌། ། བསྡུས་པའི་དོན་བསྟན་པ་དང༌། ། ཚིག་གིག་དོན་བཤད་པའོ། ། དང་པོ་ནི་བློ་གྲོས་དམན་པ་དག་ཅེས་བྱ་བ་ནས་ཞེས་བྱ་བ་ཡིན་ཏེའི་བར་རོ། ། དེ་ལ་དགོས་པ་སྤང་བའི་ཕྱིར་ཞེས་བྱ་བ་ཡན་ཆད་ནི་དགོས་པའི་དོན་བསྟན་པ་ཏེ།། དོན་དུ་མི་འགྱུར་བའི་ཐེ་ཚོམ་སྤང་བའི་ཕྱིར་ཏེ་ཞེས་བྱ་བའི་དོན་ཏོ། ། དེ་བསལ་བ་ཉིད་དོན་དུ་འགྱུར་བའི་ཐེ་ཚོམ་བསྐྱེད་པ་ཡིན་ཏེ། ། དོན་མེད་པའི་ཐེ་ཚོམ་བསྐྱེད་ཅིང་དོན་ཡོད་པའི་ཐེ་ཚོམ་སྐྱེད་པའི་ཕྱིར་རོ་ཞེས་བྱ་བའི་དོན་ཏོ། ། སྤྱི་དོན་ཅི་ཞིག་བརྗོད་ཅེ་ན། ། འཇུག་པའི་ཡན་ལག་གསུངས་པས་སོ་ཞེས་བྱ་བས་བསྟན་ཏོ། ། ཡན་ལག་ཀྱང་གང་ཡིན་ཞེ་ན། རང་གི་བསྟན་བཅོས་ཀྱི་བརྗོད་བྱ་དང་ཞེས་བྱ་བ་ལ་སོགས་པའོ། ། དེ་རྣམས་གདོན་མི་ཟ་བར་བརྗོད་པར་བྱ་བ་ལ་འཐད་པ་ཅི་ཡོད་སྙམ་ན། ། དོན་ལ་ཐེ་ཚོམ་བསྐྱེད་པ་ཉིད་ཀྱིས་ ཞེས་བྱ་བས་བརྗོད་དེ། ། དེ་རྣམས་བརྗོད་ན་ངག་དང་པོ་འདི་དོན་ལ་ཐེ་ཚོམ་སྐྱེད་པའི་རྒྱུར་འགྱུར་གྱི། དེ་ལྟ་མ་ཡིན་ན་ནི་འདི་དེའི་རྒྱུར་མི་འཐད་དོ་ཞེས་བསམ་པའོ། ། དོན་ལ་ཐེ་ཚོམ་བསྐྱེད་པའི་ཞེས་བྱ་བ་ནི་བརྗོད་བྱ་ལ་སོགས་པ་རྣམ་པ་བཞིའི་དངོས་པོར་ཡོད་པར་ཤས་ཆེར་རྟོག་པ་ཡིན་ལ། དེ་ཡང་དེ་རྣམས་བརྗོད་པ་ཉིད་ལས་འགྱུར་གྱི་གཞན་བརྗོད་པ་ལས་ནི་མ་ཡིན་ཏེ། ཚིགས་སུ་བཅད་པ་འདིས་དགོས་འབྲེལ་བཞི་ཇི་ལྟར་བརྗོད་ཅེ་ན། དང་པོ་རྐང་པ་གསུམ་གྱིས་ནི་བརྗོད་པར་བྱ་བ་བསྟན་ཏེ་རྣམ་པ་ཐམས་ཅད་མཁྱེན་པའི་ལམ་ཡན་ལག་དང་བཅས་པ་ནི་བརྗོད་བྱ་ཡིན་ནོ། ། ཡན་ལག་ནི་ལམ་གྱི་ཡུལ་དང་འབྲས་བུ་སྟེ། ལམ་ནི་སྦྱོར་བའི་རང་བཞིན་ཡིན་པས་སོ། ། དོན་རྒྱ་ཆེན་པོ་ཚིག་ཉུང་དུས་འབད་པ་མེད་པར་རྟོགས་པ་ནི་བདེ་བླག་ཏུ་རྟོགས་པ་ཞེས་བྱ་སྟེ།དེ་ལྟར་རྐང་པ་གཉིས་ཀྱིས་དགོས་པ་བསྟན་ཏོ། ། དགོས་པའི་དགོས་པ་ནི།

ཆོས་སྤྱོད་བཅུའི་བདག་ཉིད་ཀྱི། ། ཞེས་བྱ་བ་ལ་སོགས་པ་རྐང་པ་གསུམ་གྱིས་བསྟན་ཏོ། ། ཆོས་སྤྱོད་བཅུ་ནི། ། ཕ་རོལ་ཏུ་ཕྱིན་པ་བཅུ་ཡིན་ལ། ། དེས་ནི་ས་བཅུའི་བདག་ཉིད་སེམས་བསྐྱེད་པ་བཅུ་ཡང་མཚོན་ཏོ། ། སྤྱོད་པ་དང་བསམ་པ་དེ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཏེ། སྐབས་བརྒྱད་ཀྱི་བདག་ཉིད་ཅན་ནོ། ། དེ་ཇི་ལྟར་ཐོས་པ་ལས་རྟོགས་པ་བཞིན་བསམ་པ་དང་སྒོམ་པའི་ཚེ་དྲན་པ་ལ་བཞག་ནས་སྒྲུབ་པ་སྔོན་དུ་བྱེད་དོ་ཞེས་བྱ་བའི་དོན་ཏོ། ། བསྟན་བཅོས་དང་དགོས་པའམ་དགོས་པ་དང་དགོས་པའི་འབྲེལ་བ་ནི་དོན་གྱིས་འཕངས་སོ། ། ཡང་ན་སློབ་དཔོན་རིན་ཆེན་འབྱུང་གནས་ཞི་བས། རྣམས་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་བཤད་པ་གང༌། ། གཞན་གྱིས་མྱོང་བ་མ་ཡིན་ཏེ། ། བློ་དང་ལྡན་པས་མཐོང་འགྱུར་ཕྱིར། ། མདོ་དོན་དྲན་པ་ལ་བཞག་ནས། ། ཆོས་སྤྱོད་བཅུ་ཡི་བདག་ཉིད་ཅན། ། བདེ་བླག་ཏུ་ནི་སྒྲུབ་པ་ཞེས།

 ། བྱ་བ་རྩོམ་པའི་དགོས་པ་ཡིན། ། ཞེས་བཏོན་པ་བཞིན་བལྟའོ། ། དེའི་ལྟར་ན་མདོ་དོན་ཞེས་བྱ་བས་ནི་བརྗོད་བྱ་སྟོན་ཏོ། ། དེས་དྲན་པ་ལ་བཞག་ནས་སྒྲུབ་པའི་དགོས་པའོ། ། ཇི་ལྟར་སྒྲུབ་ཅེ་ན། ཆོས་སྤྱོད་བཅུའི་བདག་ཉི་ཅན་ཞེས་བྱ་བ་སྟེ། ཡེ་གེ་འབྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་སྒོམ་པ་སྟེ། ། སྤྱོད་པ་འདི་བཅུའི་བདག་ཉིད་ཅན། ། བསོད་ནམས་ཕུང་པོ་དཔག་ཏུ་མེད། ། ཅེས་གསུངས་པའི་ཚུལ་དུ་ཐོས་པ་དང་བསམ་པ་དང་བསྒོམས་པ་ལས་བྱུང་བའི་ཤེས་པ་ཡན་ལག་དང་བཅས་པས་སྒྲུབ་ཅིང་ཉམས་སུ་ལེན་ཏོ། ། དེ་ལྟར་ཆོས་སྤྱོད་བཅུའི་ཚུལ་གྱིས་མདོའི་དོན་སྒྲུབ་པའི་ཡང་དགོས་པ་དགོས་པའི་དགོས་པ་གསུངས་པ་ནི་རྣམ་པ་ཐམས་ཅད་མཁྱེན་པ་ཉིད་ཐོབ་ཅིང་ཉམས་སུ་མྱོང་བ་ཡིན་ནོ་ཞེས་གསུངས་པ་ནི། རྣམ་པ་ཐམས་ཅད་མཁྱེན་ཉིད་ལམ་ཞེས་བྱ་བ་ལ་སོགས་པ་རྐང་པ་བཞིས་བསྟན་ཏོ། ། འདིར་ཡང་འབྲེལ་བ་དོན་གྱིས་འཕངས་པར་བལྟའོ། ། ཚིག་གི་དོན་འཆད་པ་ནི་རྣམ་པ་ཐམས་ཅད་མཁྱེན་པ་ཉིད་སངས་རྒྱས་ཉིད་ཀྱི་ལམ་སྟེ་ཞེས་བྱ་བ་ལ་སོགས་པའོ། ། ཁ༢ བསྟན་བཅོས་ཀྱི་རང་བཞིན་བཤད་པ་ལས། ག༡ ལུས་རྣམ་པར་གཞག་པ། གསུམ་པ་ལུས་རྣམ་པར་གཞག་པ་བཤད་པ་ལས། དང་པོ་དེའི་དགོས་པ་གསུངས་པ་ནི། དེ་ལྟར་ཞེས་བྱ་བ་ལ་སོགས་པའོ། ། ལུས་རྣམ་པར་གཞག་པ་ཉེ་བར་དགོད་པ་འདི་ལ་གཉིས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་དབྱེ་བ་མདོར་བསྟན་པ་དང༌། དངོས་པོ་རྒྱས་པར་བཤད་པའོ། ། དང་པོ་ལ་གཉིས་ཏེ།གྲངས་ཀྱི་དབྱེ་བ་དང༌། གྲངས་དེ་ཉིད་མིང་གིས་བྱེ་བྲག་ཏུ་བྱས་པའོ། ། དེ་ཡང་རྐང་པ་གཉིས་དང་དྲུག་གི་གྲངས་བཞིན་བསྟན་ཏོ། ། ཤེས་རབ་ཕ་རོལ་ཕྱིན་པ་ནི་ཞེས་བྱ་བ་ནི་དོན་དང་གཞུང་ལས་དོན་གྱི་མཚན་ཉིད་གཟུང་ངོ༌། ། དེ་ཡང་ལམ་དང་འབྲས་བུའི་བདག་ཉིད་ཅན་དུས་གསུམ་གྱི་འཕགས་པའི་སྐྱེ་བོ་མཐའ་དག་གི་རྒྱུད་དང་འབྲེལ་བའི་ཟག་པ་མེད་པའི་ཤེས་པ་འཁོར་དང་བཅས་པ་གཟུང་སྟེ།

སྦྱོར་བ་དང་རྗེས་ཐོབ་དང་བཅས་པའོ། ། དངོས་བརྒྱད་ཀྱིས་ཡང་དག་བཤད་པ་ནི་སོ་སོར་ངེས་པའི་གང་ཟག་གཅིག་ལ་ལྟོས་ཏེ། དེའི་ངོ་བོར་གཏན་ལ་དབབ་པར་བྱ་བ་མཚན་ཉིད་པ་གསུམ་ནི་རང་དང་གཞན་ལ་དུས་གསུམ་དུ་འབྲེལ་བའི་རང་བཞིན་ཏེ་སྤྱི་ཡིན་ནོ། ། སྦྱོར་བ་དང་འབྲས་བུ་ནི་རང་ཉིད་ཀྱི་རྒྱུད་དང་བྲལ་བ་སྤྱི་དེའི་ཁྱད་པར་དུ་གཏོགས་པ་ཡིན་པས་དེ་ལྟར་བརྒྱད་དོ། ། རྣམ་ཀུན་མཁྱེན་ཉིད་ཅེས་བྱ་བ་ལ་སོགས་པ་ལ་ཀུན་མཁྱེན་པ་གསུམ་པོ་འདི་ནི་ཐུན་མོང་མ་ཡིན་པའི་མཚན་ཉིད་དང༌། རབ་ཏུ་དབྱེ་བ་དང༌། འབྲེལ་བ་ཅན་གྱི་རྟེན་གྱི་གང་ཟག་དང༌། གོ་རིམ་དང༌། སྒྲའི་དོན་ལྔས་རྟོགས་པར་བྱའོ། ། དེ་ལས་གཞི་ཤེས་ཀྱི་ཐུན་མོང་མ་ཡིན་པའི་མཚན་ཉིད་ནི་རྟོགས་པར་བྱ་བའི་དོན་གྱིས་གཞི་ཙམ་མཐའ་དག་ཤེས་པ། དེའང་རྟགས་དང་སྒྲ་ལ་མ་ལྟོས་པར་མངོན་སུམ་དུ་ཤེས་པ། དེའང་སྤྱིའི་མཚན་ཉིད་དུ་ཤེས་པ་ཡིན་ནོ། ། དེས་ཀྱང་དངོས་པོ་ཁྱད་པར་ཅན་ལ་དམིགས་པའི་དབང་པོའི་བློ་དང༌། རྟགས་དང་སྒྲ་ལ་བརྟེན་ནས་སྤྱིར་གཞི་མཐའ་དག་རྟོགས་པའི་རྣམ་པར་རྟོག་པ་དང༌། རྣམ་པ་ཐམས་ཅད་མཁྱེན་པའི་ཤེས་པ་རྣམས་བསལ་ཏོ། ། ལམ་ཤེས་པ་ལ་ཐལ་བར་མི་འགྱུར་ཏེ། ། གཞི་ཙམ་གྱི་སྒྲས་རྣམ་པར་བཅད་པའི་ཕྱིར་རོ། ། ལམ་ཤེས་པ་ཉིད་ཀྱི་མཚན་ཉིད་ཀྱང་འདི་ཉིད་ཀྱི་རྗེས་སུ་འབྲངས་ཏེ་རྟོགས་པར་བྱའོ། ། འདིར་ལམ་ཙམ་ཞེས་བྱ་བས་གཞི་རྟོགས་པ་གཅོད་པར་ནི་མི་ཐལ་ཏེ། ལམ་ཤེས་པ་ཉིད་ནི་གཞི་ཤེས་པའི་ཁྱད་པར་ཅན་ཡིན་པས་ཁྱད་པར་ཅན་གྱི་ངེས་པར་བཟུང་བས་ཁྱད་པར་མི་གཅོད་པའི་ཕྱིར་རོ། ། དབྱིག་ཐོགས་ཉིད་ཅེས་བྱ་བས་དབྱིག་པ་མི་གཅོད་པ་བཞིན་ནོ། ། དེར་ཡང་ཟླ་བོ་རྣམ་གཅོད་པའི། ། དོན་རྣམས་ལ་ནི་རྟོགས་འགྱུར་ཏེ། ། དེ་ལྟར་གྲགས་དང་ནུས་པ་དང༌། ། སྒྲ་ནི་བརྗོད་འདོད་རྗེས་འབྲངས་ཕྱིར། ། ཞེས་བྱ་བའི་ཚུལ་གྱིས་སོ། ། རྣམ་པ་ཐམས་ཅད་མཁྱེན་པའི་མཚན་ཉིད་ཀྱང༌། ། ཀུན་རྫོབ་དང་དོན་དམ་པ་སྤྱི་དང་རང་གི་མཚན་ཉིད་ཀྱི་རྣམ་པ་མཐའ་དག་ཇི་ལྟ་བ་བཞིན་མངོན་གསུམ་དུ་ཤེས་པ་ཡིན་ནོ།

། རབ་ཏུ་དབྱེ་བ་ནི་ཅི་འདི་དག་སྒྲོ་བཏགས་པའི་ཐ་དད་པའམ་འོན་ཏེ་དངོས་པོ་ཉིད་ཡིན་ཞེ་ན། འདི་ནི་བདེ་བ་དང་སྡུག་བསྔལ་ལ་སོགས་པ་བཞིན་ཕན་ཚུན་འགལ་བས་ཁྱབ་པའི་ཐ་དད་པ་ཡིན་ཏེ། ལམ་ཐམས་ཅད་དང་རྣམ་པ་ཐམས་ཅད་མཁྱེན་པའི་མཚན་ཉིད་ཡོད་པ་དང་མེད་པ་ཉིད་ལ་སོགས་པའི་ཕྱིར་ རོ། ། རྟེན་གྱི་གང་ཟག་ཀྱང་རྣམ་པ་ཐམས་ཅད་མཁྱེན་པ་ཉིད་སྐྱེ་བའི་རྟེན་ནི་སངས་རྒྱས་འབའ་ཞིག་གོ། ལམ་ཤེས་པ་སྐྱེ་བའི་རྟེན་ནི་སངས་རྒྱས་དང་བྱང་ཆུབ་སེམས་དཔའོ། ། གཞི་ཐམས་ཤེས་པ་སྐྱེ་བའི་རྟེན་ནི་གང་ཟག་གསུམ་ག་ཡིན་ཏེ། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་རྣམས་སོ། ། དེ་ལྟ་མོད་ཀྱི་སངས་རྒྱས་དང་བྱང་ཆུབ་སེམས་དཔའ་ལ་སྐྱེ་བ་གཞི་ཤེས་ཀྱང་ཉན་ཐོས་དང་རང་སངས་རྒྱས་ཀྱི་ལུགས་སུ་བསྐྱེད་པའི་ཕྱིར་དང༌། དེའི་མཚན་ཉིད་ཅན་གྱིས་ཉན་ཐོས་ལ་དགོངས་པའི་གཙོ་བོ་བསྒྲུབས་པས་ཉན་ཐོས་དང་རང་སངས་རྒྱས་ཀྱི་ཡེ་ཤེས་ཡིན་ཞེས་བྱའོ། ། གོ་རིམ་ནི་འབྲས་བུའི་རིམ་པ་བཞིན་ཏེ། རྣམ་པ་ཐམས་ཅད་མཁྱེན་པ་ཉིད་གསུམ་གྱི་འབྲས་བུ་ཡིན་པའི་ཕྱིར་རོ། ། ལམ་ཤེས་པ་ཡང་དག་གཞི་ཤེས་པའི་འབྲས་བུ་ཉིད་ཡིན་པའི་ཕྱིར་རོ། ། སྒྲའི་དོན་ཀྱང་ལམ་ཤེས་དང་གཞི་ཤེས་ནི་དོམ་དམ་པ་རྟོགས་པས་ཤེས་རབ་ནི་དངོས་ཡིན་ལ། ཕ་རོལ་ཏུ་ཕྱིན་པ་ནི་དེའི་ཆེད་ཡིན་པ་ལས་བརྒྱ་པ་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་མཚན་ཉིད་པ་ཡིན་ནོ། ། ཡང་ན་ལམ་ཤེས་པ་ཉིད་ནི་རྣམ་པར་རྟོག་པ་མེད་པའི་ཕ་རོལ་ཏུ་ཕྱིན་པའོ། ། གཞི་ཤེས་པ་ནི་གང་ཟག་ལ་བདག་མེད་པ་རྟོགས་པའི་ཕ་རོལ་ཏུ་ཕྱིན་པའོ། ། རྣམ་པ་ཐམས་ཅད་མཁྱེན་པ་ཉིད་ནི་སྒྲིབ་པ་རྣམ་པར་དག་པའི་ཕ་རོལ་ཏུ་ཕྱིན་པའོ། ། དེ་ལྟར་ན་ཐམས་ཅད་ཀྱང་རང་དང་འཚམ་པའི་ཕ་རོལ་ཏུ་ཕྱིན་པ་ཞེས་བྱའོ། ། འདིར་བརྗོད་པ་མཚན་ཉིད་དང་ནི་དབྱེ་བ་དང༌། ། རྟེན་གྱི་གང་ཟག་གོ་རིམ་དང༌། ། སྒྲ་འཇུག་པ་ཡི་རྒྱུ་མཚན་ལྔས། ། ཀུན་མཁྱེན་གསུམ་པོ་རབ་ཏུ་བཤད།

། རྣམ་ཀུན་མངོན་རྫོགས་རྟོགས་པ་དང༌། ། ཞེས་བྱ་བ་ལ་སོགས་པའི་སྦྱོར་བ་བཞི་པོ་འདི་རྣམས་ཀྱང་ཐ་དད་པའི་ཁྱད་པར་དང་ཐུན་མོང་མ་ཡིན་པའི་མཚན་ཉིད་དང༌། སོ་སོའི་དབྱེ་བ་དང༌། འཐོབ་པའི་དུས་ཀྱི་ས་མཚམས་བཞིས་བལྟའོ། ། དང་པོ་ནི་མཚན་ཉིད་པ་ལས་ཐ་དད་པའི་ཁྱད་པར་ནི་སྤྱི་དང་ཁྱད་པར་རམ། གང་ཟག་གཞན་དང་ཐུན་མོང་དང་ཐུན་མོང་མ་ཡིན་པས་ཐ་དད་དོ། ། ནང་ཕན་ཚུན་ཡང་ལྡོག་པའི་དབྱེ་བས་ཐ་དད་དོ། ། འབྲས་བུ་ཆོས་ཀྱི་སྐུ་དང་ནི་རྒྱུ་འབྲས་ཉིད་ཀྱིས་ངོ་བོ་ཐ་དད་པར་བལྟའོ། ། ཐུན་མོང་མ་ཡིན་པའི་མཚན་ཉིད་ནི་རྣམ་པ་ཀུན་མངོན་པར་རྫོགས་པར་རྟོགས་པ་ལ་ནི་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་འཕགས་པའི་སྐྱེ་བོ་ཐམས་ཅད་ཀྱི་ཡེ་ཤེས་ཀྱིས་རྟོགས་པར་བྱ་བ་ཆོས་ཀྱི་དབྱིངས་ཀྱི་རྣམ་པ་ཕྱིན་ཅི་ལོག་ཏུ་བཏགས་པའི་གཉེན་པོའི་ཡུལ་ཡོངས་སུ་རྫོགས་པ་རྣམས་པ་བརྒྱ་བདུན་ཅུ་རྩ་གསུམ་ལེགས་པར་རྟོགས་པའི་ཞི་གནས་དང་ལྷག་མཐོང་གི་སེམས་ཀྱི་མཚན་ཉིད་ཡིན་ནོ། ། ཡེ་ཤེས་གསུམ་གྱི་རྣམ་པ་བརྗོད་པ་ནི་དེས་ཤེས་བྱའི་རྣམ་པ་མཚོན་པ་ཡིན་ཏེ། ཡེ་ཤེས་གསུམ་ནི་གཉེན་པོ་མ་ལུས་པ་ཡིན་ལ། དེའི་རྣམ་པ་མི་མཐུན་པའི་ཕྱོགས་ཀྱི་གཉེན་པོ་ཡང་འདི་ཙམ་ཡིན་པར་བསྟན་ནས་ནི་དེས་རྟོགས་པར་བྱ་བའི་དོན་གྱི་རྣམ་པ་རྣམས་གཉེན་པོའི་ཡུལ་མ་ལུས་པར་ཡོངས་སུ་རྫོགས་པར་བསྟན་པའི་དོན་དུ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་འདི་ནི་རྣལ་འབྱོར་ཐམས་ཅད་ཀྱི་གཙོ་བོ་ཡིན་ཏེ། གཉེན་པོ་ཡོངས་སུ་རྫཽགས་པའི་བདག་ཉིད་ཡིན་པའི་ཕྱིར་རོ། ། དེས་ན་དུས་གསུམ་གྱི་སངས་རྒྱས་རྣམས་ཀྱི་བགྲོད་པ་གཅིག་པའི་ལམ་འདི་ཉིད་ཡིན་པར་གསུངས་སོ། ། རྩེ་མོ་ལ་ནི་གཞིའི་སྦྱོར་བའི་ཀུན་མཁྱེན་གསུམ་གྱི་རྣམ་པ་ལེགས་པར་རྟོགས་པའི་མཚན་ཉིད་དེ་ལེགས་པར་སྒོམ་པའི་སྟོབས་ཀྱིས་རྣམ་པ་ཀུན་མངོན་པར་རྫཽགས་པར་རྟོགས་པ་ལས་གཞན་པའི་མཚན་ཉིད་ཅན་རྨི་ལམ་ལ་སོགས་པའི་སྣང་བའི་མཚན་ཉིད་ཅན་ནམ།

བསོད་ནམས་ཡོངས་སུ་འཛིན་པ་ལ་སོགས་པ་ནུས་པའི་མཚན་ཉིད་ཅན་ནམ། འདུན་པ་ལ་སོགས་པའི་མཚན་ཉིད་ཅན་དེ་ལ་བརྟེན་པའི་སྦྱོར་བའི་མཚན་ཉིད་གནས་ཐོབ་པས་འཕེལ་བའི་མཚན་ཉིད་ཡིན་ནོ། ། དེ་གཉིས་མཐར་ཐུག་པའི་ཐབས་སྔར་བཤད་པའི་སྦྱོར་བ་གཉིས་ཀྱི་ཡུལ་ལས་གཞན་མཐར་གྱིས་བསླབ་པར་བྱ་བའི་ཡུལ་ལ་སློབ་པ་ནི་མཐར་གྱིས་པའི་མངོན་པར་རྟོགས་པའི་མཚན་ཉིད་ཡིན་ནོ། ། དེ་ལྟ་བུའི་སྦྱོར་བ་གསུམ་པོ་ལེགས་པར་སྒོམ་པ་ལ་སོགས་མཐར་ཐུག་པ་ཐོབ་པའི་སྐད་ཅིག་མ་གཅིག་ལ་མངོན་པར་རྫོགས་པར་རྟོགས་པའི་མཚན་ཉིད་དོ། ། སོ་སོའི་དབྱེ་བ་ནི། སྦྱོར་བ་དང་པོ་པའི་ཡུལ་གྱི་སྒོ་ནས་ལྔ་དང༌། རྟེན་གྱི་གང་ཟག་གི་གནས་སྐབས་ཀྱི་དབྱེ་བ་བྱེ་བྲག་གི་སྒོ་ནས་བརྒྱད་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་ཡོངས་སུ་རྫོགས་པའི་ཐབས་ཀྱི་སྒོ་ནས་བཞི་དང༌། འབྲས་བུའི་སྒོ་ནས་གཉིས་དང༌། དུས་ཀྱི་སྒོ་ནས་གཅིག་ཏེ་ཉི་ཤུའོ། ། རྩེ་མོའི་མངོན་པར་རྟོགས་པ་ནི་སྦྱོར་བའི་ལམ་བཞི་དང༌། མཐོང་བའི་ལམ་དང༌། སྒོམ་པའི་ལམ་དང་དཻའི་ཁྱད་པར་གྱི་ལམ་གྱི་དབྱེ་བས་བདུན་ནོ། ། མཐར་གྱིས་པ་ནི་བཅུ་གསུམ་མོ། ། སྐད་ཅིག་མ་གཅིག་ལ་མངོན་པར་རྫོགས་པར་རྟོགས་པ་ནི་བཞིའོ། ། འཐོབ་པའི་དུས་ཀྱི་ས་མཚམས་ཀྱི་ཁྱད་པར་ནི་སྦྱོར་བ་དང་པོ་འཇུག་པ་ཐོབ་པའི་ དུས་ནི་ཚོགས་ཀྱི་ལམ་མོ། ། ཐོབ་པ་ཡོངས་སུ་སྨིན་ཅིང་རྫོགས་པའི་དུས་ནི་སྦྱོར་བའི་ལམ་མོ། ། དེ་ཕན་ཆད་ནི་བར་མེད་པའི་ཏིང་ངེ་འཛིན་གྱི་བར་དུ་ཁྱབ་པར་གནས་སཽ། ། སྦྱོར་བ་གཉིས་པ་ནི་དྲོད་ལ་སོགས་པའི་གནས་སྐབས་བདུན་དུ་རིམ་གྱིས་འཐོབ་བོ། ། སྦྱོར་བ་གསུམ་པ་ནི་ཐམས་ཅད་ཀྱང་ཚོགས་ཀྱི་ལམ་ཉིད་དུ་འཐོབ་བོ། ། སྦྱོར་བ་བཞི་པ་ནི་ས་བདུན་པ་དང་ས་བརྒྱད་པ་དང་དགུ་པ་དང་བཅུ་པ་ལ་རིམ་པ་བཞིན་འཐོབ་བོ། ། ཐ་དད་བྱེད་པའི་ཁྱད་པར་དང༌། ། མཚན་ཉིད་ཀྱི་ནི་དབྱེ་བ་དང༌། ། དང་པོ་ཐོབ་པའི་ས་མཚམས་བཞིས། ། སྦྱོར་བ་བཞི་པོ་རྣམ་པར་བཞག

། ཆོས་ཀྱི་སྐུ་དང་དེ་རྣམས་བརྒྱད་ཅེས་བྱ་བ་ལ་ཆོས་ཀྱི་སྐུའི་སྤྱིའི་མཚན་ཉིད་ནི་སྒྲིབ་པ་ཐམས་ཅད་རྣམ་པར་དག་པའི་གནས་སྐབས་ཀྱི་ཆོས་ཐམས་ཅད་དོ། ། རབ་ཏུ་དབྱེ་བ་ནི་སྐུ་གསུམ་པོ་དོན་དམ་པའི་སྐུ་དང་ཀུན་རྫོབ་ཀྱི་གཟུགས་སྐུ་གཉིས་དང༌། དེའི་འཕྲིན་ལས་རྒྱུད་གཞན་ལ་གྲུབ་པ་སྟེ། རྣམ་པ་བཞིར་བལྟའོ། ། སོ་སོའི་མཚན་ཉིད་ནི་ངོ་བོ་ཉིད་ཀྱི་སྐུ་ལ་མཚན་ཉིད་ལྔ་སྟེ། འདུས་མ་བྱས་པ་དང༌། ཐ་མི་དད་པ་དང༌། ཕྱིན་ཅི་མ་ལོག་པ་དང༌། སྒྲིབ་པ་རྣམ་པར་དག་པ་དང༌། རང་བཞིན་གྱིས་འོད་གསལ་བ་སྟེ།ཐོག་མ་དབུས་མཐའ་མེད་ཅིང་རྣམ་དབྱེར་མེད། ། གཉིས་མེད་གསུམ་བྲལ་དྲི་མེད་རྣམ་རྟོག་མེད། ། ཆོས་དབྱིངས་རང་བཞིན་ཡང་ཡིན་ཏེ་རྟོག་པ། ། མཉམ་པར་བཞག་པའི་རྣལ་འབྱོར་པ་ཡིས་མཐོང༌། ། ཞེས་བཤད་པ་བཞིན་ནོ། ། ལོངས་སྤྱོད་རྫོགས་པའི་སྐུ་ལ་ཡང་མཚན་ཉིད་ལྔ་སྟེ།གསུང་བརྗོད་པ་དང༌། སྐུ་སྣང་བ་དང༌། མཛད་པ་སྒྲུབ་པ་རྒྱུན་མི་འཆད་པ་གསུམ་དང༌། དེ་རྣམས་ལ་ལྷུན་གྱིས་གྲུབ་པར་འཇུག་པ་དང༌། སྐུ་གསུང་མཛད་པ་དུ་མར་སྟོན་ཀྱང་དེའི་རང་བཞིན་དང་བྲལ་བའོ། ། སྣ་ཚོགས་དམ་ཆོས་འོད་ཟེར་མངའ་བའི་སྐུས། ། འགྲོ་བའི་རྣམ་གྲོལ་དོན་སྒྲུབ་ལ་བརྩོན་པ། ། མཛད་པ་ཡིད་བཞིན་ནོར་བུའི་རྒྱལ་བཞིན་ཏེ། ། སྣ་ཚོགས་དངོས་ཀྱང་དེ་ཡི་རང་བཞིན་མིན། ། ཞེས་གསུངས་པ་བཞིན་ནོ། ། སྤྲུལ་པའི་སྐུའི་མཚན་ཉིད་ནི་འཇིག་རྟེན་ཐ་མལ་པ་བསྟན་པ་ལ་འཇུག་པ་དང༌། དགེ་བ་སྨིན་པ་ཡིད་བཞིན་རྣམ་པར་གྲོལ་བའི་རྒྱུ་ཡིན་ཏེ། གཞན་གྱི་རྣམ་པར་རིག་པ་ལ་སྣང་བའི་གཟུགས་བཞིན་ནོ། ། འཇིག་རྟེན་ཞི་བའི་ལམ་དུ་འཇུག་པ་དང༌། ། རབ་ཏུ་སྨིན་དང་ལུང་བསྟན་རྒྱུུ་ཡི་གཟུགས། ། གང་ཡིན་དེ་ཡང་འདིར་ནི་རྟག་གནས་ཏེ། ། ནམ་མཁའི་ཁམས་སུ་གཟུགས་ཀྱི་རྣམ་པ་བཞིན། ། ཅེ་གསུངས་སོ། ། འཕྲིན་ལས་ནི་འགྲོ་བ་རབ་ཏུ་ཞི་བ་ལ་སོགས་པ་ཉི་ཤུ་རྩ་བདུན་པོ་སྐུ་གསུམ་གྱི་འབྲས་བུ་རྒྱུད་གཞན་ལས་གྲུབ་པ་ཡིན་ལ།

དེའི་སྤྱིའི་མཚན་ཉིད་ནི་ལྷུན་གྱིས་གྲུབ་པ་དང་རྒྱུན་མི་འཆད་པ་དང༌། ཁྱད་པར་གྱི་མཚན་ཉིད་ནི་འཆད་པར་འགྱུར་བ་བཞིན་དུ་བལྟའོ། ། སྤྱིའི་མཚན་ཉིད་རྣམ་དབྱེ་དང༌། ། སོ་སོའི་མཚན་ཉིད་རྣམ་པ་གསུམ། ། ཆོས་སྐུའི་རྣམ་པར་བཞག་པ་སྟེ། ། བསྟན་བཅོས་མཛད་པས་བཤད་བཞིན་བལྟ། ། ཤེས་རབ་ཀྱི་ཕ་རོལ་ཏུ་ཕྱིན་པ་དབྱཻ་བ་དང་མིང་དང་གྲངས་ཀྱིས་བསྟན་པའོ། ། སོ་སོའི་དངོས་པོ་ཉེ་བར་དགོད་པ་ལ་བརྒྱད་ལས་རྣམ་པ་ཐམས་ཅད་མཁྱེན་པ་ཉིད་ཀྱི་དངོས་པོ་ནི་རྣམ་པ་བཅུས་སྟོན་ཏེ། དེ་ཡང་དོན་བཞིར་གནས་ཏེ། སྒྲུབ་པའི་གང་ཟག་དང༌། སྒྲུབ་པའི་དམིགས་པ་དང༌། སྒྲུབ་པའི་ཆེད་དུ་བྱ་བ་དང༌། སྒྲུབ་པའི་རང་བཞིན་ནོ། ། གང་ཟག་ནི་ཆོས་བཞིས་ཁྱད་པར་དུ་བྱས་པ་སྟེ། བསམ་པ་དང༌། གདམས་ངག་དང༌། སྦྱོར་བ་དང༌། རིགས་ཀྱི་ཁྱད་པར་བཞིས་ཁྱད་པར་བྱས་པའོ། ། དེ་དག་ཀྱང་རིམ་པ་བཞིན་སེམས་བསྐྱེད་པ་དང༌། གདམས་ངག་དང༌། ངེས་པར་འབྱེད་པའི་ཡན་ལག་དང༌། རྟེན་རྣམས་ཡིན་ནོ། ། སྒྲུབ་པའི་དམིགས་པ་ནི་ཆོས་ཀྱི་སྡོམ་བཞི་དང༌། དེ་ལས་ལྡོག་པ་བཞིར་རྟོགས་པར་བྱ་བའི་གཞི་དངོས་པོ་བཅུ་གཅིག་གོ ། ཆེད་དུ་བྱ་བ་ནི་རྣམ་པ་གསུམ་སྟེ། གཞན་གྱི་དོན་སྙིང་རྗེ་དང༌། རང་གི་དོན་སྤངས་པ་དང༌། ཡེ་ཤེས་སོ། ། སྒྲུབ་པའི་རང་བཞིན་གོ་ཆ་དང༌། འཇུག་པ་དང༌། ཚོགས་དང་ངེས་པར་འབྱུང་བ་སྟེ། ཐེག་པ་ཆེན་པོ་ལ་འཇུག་པའི་རྟགས་དང༌། འཇུག་པའི་རྩོམ་པ་དང༌། ཞུགས་ནས་མཐར་ཐུག་པར་བྱེད་པའི་མངོན་རྟོགས་དང༌། མཐར་ཐུག་པའི་རང་བཞིན་ནོ། ། དེ་ལྟར་དང་པོ་རྩོམ་པ་སེམས་བསྐྱེད་པ་དང༌། ཐ་མ་མཐར་ཐུག་པའི་ངེས་པར་འབྱུང་བའི་སྒྲུབ་པའི་བར་གྱིས་ནི། རྣམ་པ་ཐམས་ཅད་མཁྱེན་པ་ཐོབ་པར་བྱེད་པའི་རྒྱུ་ཉེ་བར་བཀོད་པ་ཡིན་ལ། རྒྱུ་དེ་ལས་ཐོབ་པར་བྱ་བ་ནི་རྣམ་པ་ཐམས་ཅད་མཁྱེན་པ་ཡིན་ནོ་ཞེས་རྒྱུས་འབྲས་བུ་འཕངས་པ་ཡིན་ནོ།། ལམ་ཤེས་པའི་དངོས་པོ་ནི་བཅུ་གཅིག་གིས་སྟོན་ཏེ། དེ་ཡང་དོན་ལྔར་གནས་ཏེ།

ལམ་སྒོམ་པ་པོའི་གང་ཟག་དང༌། དེས་མངོན་དུ་བྱ་བ་ཉན་ཐོས་ཀྱི་ལམ་དང༌། རང་སངས་རྒྱས་ཀྱི་ལམ་དང༌། བྱང་ཆུབ་དཔའི་ལམ་དང༌། སྒོམ་ལམ་མོ། ། འདི་ལ་གཉིས་ཏེ་ཐུན་མོང་གི་བྱེད་པ་དང༌། ཟག་པ་དང་བཅས་པའི་སྒོམ་ལམ་དང༌། ཟག་པ་མེད་པའི་སྒོམ་ལམ་མོ། ། ཟག་པ་མེད་པ་ནི་གཉིས་ཏེ། ཡོ་ཏན་མངོན་པར་སྒྲུབ་པར་བྱེད་པ་དང༌། ཉེས་པ་རྣམ་པར་དག་པར་བྱེད་པའོ། ། འདི་དག་གིས་རྣམ་པར་གཞག་པ་ནི་ཞིབ་ཏུ་ཡན་ལག་རྣམ་པར་དབྱེ་བའི་ཉིད་དུ་བཤད་པར་བྱའོ། ། གཞི་ཤེས་ཀྱི་དངོས་པོ་ནི་དགུས་སྟོན་ཏེ། དེ་ཡང་གསུམ་སྟེ།སངས་རྒྱས་དང་བྱང་ཆུབ་སེམས་དཔའི་གཞི་ཤེས་ཀྱི་ཁྱད་པར་དང༌། སྐྱེད་པའི་སྦྱོར་བ་དང་ངོ་བོ་ཉིད་དོ། ། འདི་དག་ཀྱང་དེ་ཉིད་ཀྱི་ཡན་ལག་རྣམ་པར་དབྱེ་བའི་སྐབས་སུ་བཤད་པར་བྱའོ། ། འདི་གཉིས་ལས་ལམ་ཤེས་ནི་ཡུལ་གྱིས་ཡུལ་ཅན་འཕངས་པ་ཡིན་ལ།

 གཞི་ཤེས་ནི་རང་གི་ངོ་བོ་གཙོ་བོར་བསྟན་པ་ཡིན་ཏེ། རྣམ་པ་ཀུན་མངོན་པར་རྟོགས་པ་ནི་དངོས་པོ་བཅུ་གཅིག་གིས་སྟོན་ཏོ། ། དེ་ཡང་དོན་བཞིར་གནས་ཏེ། མཚན་གཞི་དང༌། མཚན་ཉིད་དང༌། ཐོབ་པའི་དུས་དང༌། སྒོམ་པའི་ནུས་པ་གྲུབ་པའོ། ། དང་པོ་ནི་ཡུལ་དང༌། སྐྱེ་བའི་རྟེན་དང༌། དབྱེ་བ་གཉིས་ཀྱིས་སྦྱོར་བའི་རང་བཞིན་དང༌། འབྲས་བུ་དང་བར་ཆོད་དེ། ཁྱད་པར་བཞི་དང་ལྡན་པའོ། ། གཉིས་པ་ལ་མཚོན་པར་བྱེད་པའི་ཆོས། ཤེས་པ་དང༌། ཁྱད་པར་དང༌། བྱེད་པ་གསུམ་དང༌། དེ་ཡུལ་གང་ལ་ལྟོས་ནས་མཚན་ཉིད་ཏུ་གནས་པའི་ལྟོས་ས་མཚོན་བྱའི་ཆོས་ཅན་ངོ་བོ་ཉིད་དེ། བཞི་པོ་དེ་ལ་མཚན་ཉིད་ཏུ་བཤད་པའོ། ། གསུམ་པ་ལ་ཐོབ་པ་ལ་འཇུག་པ་དང༌། ཡོངས་སུ་སྨིན་པ་སྟེ། ཐོབ་པ་མཐར་ཕྱིན་པའི་དུས་གཉིས་ལས་དང་པོ་ནི་ཐར་པའི་ཆ་དང་མཐུན་པའོ། ། གཉིས་པ་ནི་ངེས་པར་འབྱེད་པའི་ཆ་དང་མཐུན་པའོ། ། སྒོམ་པའི་ནུས་པ་གྲུབ་པ་ལ་གཉིས་ཏེ། སྒོམ་པོའི་རབ་ཏུ་དབྱེ་བ་དང༌། དེ་ལ་ཡོད་པའི་ནུས་པའི་རབ་ཏུ་དབྱེ་བའོ། ། དང་པོ་ནི་ཕྱིར་མི་ལྡོག་པའི་དགེ་འདུན་གསུམ་མོ། ། གཉིས་པ་ལ་ཆོས་སྐུ་ཐོབ་པའི་ནུས་པ་ནི་སྲིད་པ་དང་ཞི་བ་མཉམ་པར་རྟོགས་པའོ། ། རྫོགས་པར་ལོངས་སྤྱོད་པ་ཐོབ་པའི་ནུས་པ་ནི་ཞིང་རྣམ་པར་དག་པར་བྱེད་པའོ། ། སྤྲུལ་སྐུ་ཐོབ་པའི་ནུས་པ་ནི་སེམས་ཅན་སྨིན་པར་བྱེད་པའི་ཐབས་མཁས་པའི་ནུས་པ་དང་ལྡན་པའོ། ། རྩེ་མོའི་མངོན་པར་རྟོགས་པ་ནི་དངོས་པོ་བདུན་གྱིས་བསྟན་ཏོ། ། དེ་ཡང་ངེས་པར་འབྱེད་པའི་ཡན་ལག་བཞི་དང༌། མཐོང་བའི་ལམ་དང༌། སྒོམ་པའི་ལམ་དང༌། ཁྱད་པར་གྱི་ལམ་མོ། ། མཐར་གྱིས་པ་ནི་དངོས་པོ་བཅུ་གསུམ་མོ། ། སྐད་ཅིག་མ་གཅིག་ལ་བྱང་ཆུབ་པ་ནི་དངོས་པོ་བཞིའོ། ། དེ་ཡང་ས་བདུན་པ་དང་བརྒྱད་པ་དང༌། དགུ་པ་དང་བཅུ་པ་ལ་རིམ་པ་བཞིན་ཐོབ་པའོ། ། ཞེས་བཤད་ཟིན་ཏོ། ། འདི་དག་གི་མཚན་ནི་འོག་ཏུ་བཤད་པར་བྱའོ། ། ཆོས་ཀྱི་སྐུ་ཡང་དངོས་པོ་བཞི་སྟེ། འདི་ཡང་ཡན་ལག་དབྱེ་བར་ཞིབ་ཏུ་འཆད་པར་འགྱུར་རོ།

། ལུས་རྣམ་པར་གཞག་པའི་བཤད་པའོ། ། ག༢ ཡ ཡན་ལག་རྒྱས་པར་བཤད་པ་ལས། སྐབས་དང་པོ། རྣམ་མཁྱེན་བཤད་པ། ཡན་ལག་རྣམ་པར་དབྱེ་བ་བཤད་པ་ལ་རྣམ་པ་བརྒྱད་དེ། དེ་ལས་དང་པོ་རྣམ་པ་ཐམས་ཅད་མཁྱེན་པ་ཉིད་ཀྱི་ཡན་ལག་རྣམ་པར་དབྱེ་བ་ནི་རྣམ་པ་ཐམས་ཅད་མཁྱེན་པ་ཉིད་རྗེས་སུ་སྒྲུབ་པའི་རྒྱུ་རྣམ་པ་བཅུ་ཉེ་བར་བཀོད་པས་སྟོན་ཏེ། རྗེས་སུ་སྒྲུབ་པའི་རྒྱུ་རྣམ་པ་བཅུ་ནི། དང་པོ་རྣམ་པ་ཐམས་ཅད་མཁྱེན་པ་ཉིད་རྗེ་སུ་སྒྲུབ་པར་རྩོམ་པ་སེམས་བསྐྱེད་པ་ནས་རྗེས་སུ་སྒྲུབ་པའི་མཐར་ཐུག་པ། ངེས་པར་འབྱུང་བའི་སྒྲུབ་པའི་བར་ཡིན་ལ། དེ་ཡང་རྣམ་པ་བཞིར་གནས་ཏེ། སྒྲུབ་པ་པོའི་གང་ཟག་དང༌། སྒྲུབ་པའི་དམིགས་པ་དང༌། སྒྲུབ་པའི་ཆེད་དུ་བྱ་བ་དང༌། སྒྲུབ་པའི་རང་བཞིན་ནོ། ། གང་ཟག་ནི་ཆོས་བཞིས་ཁྱད་པར་དུ་བྱས་པ་སྟེ།བསམ་པ་དང་གདམས་ངག་དང༌། སྦྱོར་བ་དང༌། རིགས་ཀྱི་ཁྱད་པར་བཞིས་ཁྱད་པར་དུ་བྱས་པའོ། ། དེ་དག་ཀྱང་སེམས་བསྐྱེད་པ་ནས་རྟེན་གི་བར་དུ་ཡིན་ནོ་ཞེས་ཞེས་བཤད་ཟིན་ཏོ། ། དེ་ལ་སེམས་བསྐྱེད་པའི་ཡན་ལག་རྣམ་པར་དབྱེ་བ་ནི་དེ་ལྟར་ཞེས་བྱ་བ་ལ་སོགས་པས་འཆད་དོ།། སེམས་བསྐྱེད་པའི་སྐབས་ལ་ཡང་རྣམ་པ་གསུམ་གྱིས་ཤེས་པར་བྱ་སྟེ། སྤྱིའི་མཚན་ཉིད། ཡུལ་གྱི་ཁྱད་པར་དང༌། དཔེའི་རྣམ་པར་དབྱེ་བའོ། ། དང་པོ་ནི་སེམས་བསྐྱེད་པ་ནི་གཞན་དོན་ཕྱིར་ཞེས་བྱ་བ་ལ་སོགས་པའོ། ། འདི་ལ་ཡང་མཚན་ཉིད་ཀྱི་དོན་རྣམ་པར་གཞག་པ་ནི། ཞེས་བྱ་བས་བསྟན་ཏེ། དོན་དུ་གཉེར་བའི་འདུན་པ་དོན་ཁྱད་པར་ཅན་ཁས་ལེན་པ་ཡིན་ནོ་ཞེས་བྱ་བའི་ཐ་ཚིག་གོ ། ཡུལ་གང་ཡང་རུང་བ་དོན་དུ་གཉེར་བ་དེར་ཐལ་བ་ལྡོག་པའི་ཕྱིར་ཆེད་དུ་བྱ་བ་དང༌། ཡུལ་གྱི་ཁྱད་པར་གསུངས་པ་ནི་གཞན་དོན་ཕྱིར། ། ཡང་དག་རྫོགས་པའི་བྱ་ཆུབ་ཅེས་བྱ་བའོ། ། ཡུལ་རྫོགས་པའི་བྱང་ཆུབ་འདོད་པ་དེ་ཡིན་ལ། དེ་ཡང་རང་གི་དོན་དུ་ཐོབ་པར་འདོད་པ་ནི་སེམས་བསྐྱེད་པ་མ་ཡིན་པས་གཞན་གྱི་དོན་དུ་འདོད་པ་དེ་སེམས་བསྐྱེད་པ་ཡིན་ནོ་ཞེས་བརྗོད་པར་འགྱུར་རོ།

། ཆེད་དུ་བྱ་བ་དང་ཡུལ་ལ་ཁྱད་པར་ཅི་ཡོད་ཅེ་ན། སེམས་བསྐྱེད་པའི་རྒྱུའི་ཡུལ་ནི་ཆེད་དུ་བྱ་བ་སྟེ་སྙིང་རྗེའི་ཡུལ་ལོ། ། སེམས་བསྐྱེད་པའི་རང་གི་ངོ་བོའི་ཡུལ་ནི་ཡུལ་ཏེ། སྙིང་རྗེའི་འབྲས་བུ་གཞན་དོན་གྱི་ཐབས་དོན་དུ་གཉེར་བའི་ཡུལ་ལོ། ། ཐོག་མར་སྙིང་རྗེ་ཅན་སྡུལ་བསྔལ་དང་བྲལ་བར་འདོད། དེ་ནས་ནི་དེའི་ཐབས་རང་ཉིད་མངོན་པར་བྱང་ཆུབ་པ་ཡིན་པར་རྟོགས་ནས་བྱང་ཆུབ་དོན་དུ་གཉེར་རོ། ། དེས་ན་དེའི་རྩ་བ་སྙིང་རྗེར་འདོད་ཅེས་གསུངས་སོ། ། མཚན་ཉིད་ལ་རྩོད་པ་སྤང་བ་ནི་ཡང་དག་རྫོགས་པའི་བྱང་ཆུབ་འདོད་པ་ཉིད་ཅེས་བྱ་བ་ལ་སོགས་པའི་རྒོལ་བ་དང༌། དེའི་ལན་གྱིས་བསྟན་ཏོ། ། ལན་དང་པོ་ནི་དོན་དུ་གཉེར་བའི་འདུན་པ་ཙམ་སྐྱབས་སུ་འགྲོ་བའི་རང་བཞིན་ཡིན་པས། དེ་ཙམ་སེམས་བསྐྱེད་པ་མ་ཡིན་ཡང། བཏགས་ནས་སེམས་བསྐྱེད་པ་ལ་འདུན་པ་ཙམ་དུ་བསྟན་ཏེ། རྒྱུ་མཚན་ཡོད་པ་དང༌། དགོས་པ་ཡོད་པའི་མཚན་ཉིད་ཞེས་བྱའོ། ། ལན་གཉིས་པ་ནི། འདུན་པ་ཙམ་སྐྱབས་སུ་འགྲོ་བ་ཙམ་གྱི་མཚན་ཉིད་མིན་པ་བདེན་ཡང་སེམས་བསྐྱེད་པ་ནི་སྐྱབས་སུ་འགྲོ་བ་ལ་མྀ་འཁྲུལ་བས་ན་སེམས་བསྐྱེད་པའི་ཚེ་སྐྱབས་སུ་འགྲོ་བ་ཡང་གདོན་མི་ཟ་བར་ཉེ་བར་གནས་པ་ཡིན་ནོ། ། དཻས་ན་སེམས་བསྐྱེད་པའི་མཚན་ཉིད་ལ་སྐྱབས་སུ་འགྲོ་བའི་མཚན་ཉིད་ཉེ་བར་བཏགས་པ་ཡིན་ཏེ། མི་འཁྲུལ་བ་ཉིད་བསྟན་པའི་ཕྱིར་རོ། ། ཞེས་བྱ་བ་ཡིན་ནོ། ། གཉིས་པ་ཡུལ་གྱི་ཁྱད་པར་ནི་དེ་དང་དེ་ནི་མདོ་བཞིན་དུ་ཞེས་བྱ་བ་ལ་སོགས་པ་སྟེ། བཤད་དུ་མེད་དོ། ། དཔེའི་རྣམ་པར་དབྱེ་བ་ནི། དེ་ཡང་ས་གསེར་ཟླ་བ་མེ་ཞེས་བྱ་བ་ལ་སོགས་པའོ། ། འདི་ལ་དོན་དགོད་པ་དང༌། དཔེ་དང་དེ་གཉིས་ཀྱི་ཆོས་མཐུན་པ་དང་དོན་བསྡུ་བ་བཞིས་སྟོན་ཏེ། དེ་ཡང་སློབ་དཔོན་སེང་གེ་བཟང་པོའི་གཞུང་ཉིད་ལས་གསལ་བར་ཟད་དོ། ། ཡང་ན་དོན་བསྡུ་བ་ནི་འདུན་པ་དང༌། བསམ་པ་དང་སྦྱོང་བ་དང་ལྡན་པ་གསུམ་ནི། ཆུང་ངུ་དང་འབྲིང་དང་ཆེན་པོའི་དབྱེ་བས་ཚོགས་ཀྱི་ལམ་གྱིས་བསྡུས་སོ།

། ལྷག་པའི་བསམ་པ་དང་ལྡན་པ་ནི་སྦྱོར་བའི་ལམ་གྱིས་བསྡུས་སོ། ། སྦྱིན་པ་ནས་ཤེས་རབ་ཀྱི་ཕ་རོལ་དུ་ཕྱིན་པ་དང་ལྡན་པ་དྲུག་ནི་རབ་ཏུ་དགའ་བ་ནས་མངོན་ཏུ་གྱུར་པའི་བར་ས་དྲུག་གིས་བསྡུས་སོ། ། དེ་ནས་ཚད་མེད་པ་བཞི་དང་ལྡན་པ་དང༌། མངོན་པར་ཤེས་པ་ལྔ་དང་ལྡན་པ་དང་བསྡུ་བའི་དངོས་པོ་བཞི་དང་ལྡན་པ་དང་སོ་སོ་ཡང་དག་རིག་པ་བཞི་དང་ལྡན་པ་དང༌། རྟོན་པའི་དངོས་བཞི་དང་ལྡན་པ་སྟེ། ལྔ་པོ་དེ་ནི་ཐབས་མཁས་པའི་ཕ་རོལ་ཏུ་ཕྱིན་པ་ས་བདུན་པས་བསྡུས་པ་སྟེ། སེམས་ཅན་ཡོངས་སུ་མི་གཏོང་བའི་ཐབས་དང༌། འབྲས་བུ་ལ་དབང་སྒྱུར་བར་བྱེད་པའི་ཐབས་དང༌། སེམས་ཅན་སྨིན་པར་བྱེད་པའི་ཐབས་དང༌། སེམས་ཅན་རྣམ་པར་གྲོལ་བར་བྱེད་པའི་ཐབས་དང༌། ཆུད་མི་ཟ་བའི་ཐབས་ཡིན་པའི་ཕྱིར་རོ། ། དེའི་འོག་ཏུ་ཚོགས་གཉིས་དང་ལྡན་པ་དང༌། བྱང་ཆུབ་ཀྱི་ཕྱོགས་སུམ་ཅུ་རྩ་བདུན་དང་ལྡན་པ་དང༌། ཞི་གནས་དང་ལྷག་མཐོང་གཉིས་དང་ལྡན་པ་ནི་སྨོན་ལམ་གྱི་ཕ་རོལ་ཏུ་ཕྱིན་པ་དང་ལྡན་པའི་ས་བརྒྱད་པས་བསྡུས་ཏེ། རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པ་དང༌། སྒྲིབ་པ་བག་ཆགས་དང་བཅས་པ་སྤངས་པ་ཐོབ་པའི་རྒྱུ་གཉིས་ནི་བསྔོ་བར་བྱ་བ་ཡིན་ལ། ལམ་གཉིས་ཀྱི་སེམས་ནི་སྔོ་བར་བྱེད་པ་དམ་པ་ཡིན་པས་སྨོན་ལམ་ཕུན་སུམ་ཚོགས་པའི་ཕྱིར་ཏེ། གཟུངས་དང་སྤོབས་པ་དང་ལྡན་པ་དང༌། ཆོས་ཀྱི་མདོ་བཞིའི་དགའ་སྟོན་དང་ལྡན་པ་ནི། སྟོབས་ཀྱི་ཕར་ཕྱིན་དང་ལྡན་པ་ས་དགུ་པས་བསྡུས་ཏེ། རང་ཉིད་རྟོགས་པའི་སྟོབས་དང་གཞན་ཟིལ་གྱིས་གནོན་པ་གཉིས་ཀྱིས་རང་དང་གཞན་གྱི་མི་མཐུན་པའི་ཕྱོགས་སེལ་བའི་ནུས་པའི་ཕྱིར་རོ། ། དེ་ལྟར་རྒྱུའི་སས་བསྡུས་པ་གཉིས་དང༌། འབྲས་བུའི་སས་བསྡུས་པ་བཅུ་པ་དང་བཅུ་གཅིག་པ་གཉིས་ཏེ། ས་བཞིའི་ཐུན་མོང་གི་ཆོས་ནི་བགྲོད་པ་གཅིག་པའི་ལམ་དང་ལྡན་པ་སྟེ། ས་དེར་གཏོགས་པ་རྣམས་ཡེ་ཤེས་དང་རྟེན་དང་མཛད་པ་ཐ་མི་དད་པས་ཀླུང་སྣ་ཚོགས་འདྲེས་པའི་ཆུ་གཅིག་ཏུ་གྱུར་པའི་གང་གཱ་ལ་སོགས་པའི་ཆུ་བོ་ཆེན་པོ་བཞིན་དུ་གྱུར་པའི་ཕྱིར་ཏེ།

ཆུ་བོ་ནི་ཆུ་དང་གནས་དང་བྱ་བ་སྣ་ཚོགས་ཐ་མི་དད་པའི་རང་བཞིན་ཡིན་པའི་ཕྱིར་ཏེ། དེའི་འོག་ཏུ་སེམས་ཅན་འདུལ་བ་དང་སྨིན་པ་དང་རྣམ་པར་གྲོལ་བར་བྱེད་པའི་ཐབས་མཁས་པ་མཐར་ཐུག་པར་གྱུར་པ་ཡེ་ཤེས་ཀྱི་ཕ་རོལ་ཏུ་ཕྱིན་པ་དང་ལྡན་པས་བཅུ་པ་དང༌། ཆོས་ཀྱི་སྐུའི་གནས་སྐབས་བཅུ་གཅིག་པས་བསྡུས་པ་གཉིས་ནི་སྤྲིན་ལྟ་བུ་སྟེ། འཇིག་རྟེན་དང་འཇིག་རྟེན་ལས་འདས་པའི་འབྱོར་པ་ཐམས་ཅད་དེ་ལ་རག་ལས་པའི་ཕྱིར་ཏེ། ལོག་རྟོག་ལ་སོགས་པ་རྩོལ་བས་བསྐྱེད་པ་དང༌། དེ་ལས་གཞན་པའི་སྐྱེ་བ་དང་སྨིན་པ་རག་ལས་པའི་གཞི་སྤྲིན་ཡིན་པ་བཞིན་ནོ། ། དེ་ལྟར་སྒྲུབ་པ་པོའི་ཁྱད་པར་བསམ་པའི་རང་བཞིན་བཤད་ནས་གདམས་ངག་དང་རྗེས་སུ་བསྟན་པ་ཐོབ་པའི་ཁྱད་པར་སྟོན་པ་ནི། ཡོན་ཏན་ཐོབ་པར་ཡོངས་སུ་བསྲུང་བའི་དོན་དང༌། མངོན་པར་འཕེལ་བར་བྱ་བའི་འདོམས་པ་ནི་ཞེས་བྱ་བ་ལ་སོགས་པའོ། ། གདམས་ངག་གི་སྐབས་ལ་དོན་བཞི་ལས་མདོར་བསྟན་པ་ནི་རྩ་བའི་ངག་ཉེ་བར་བཀོད་པའོ། ། གདམས་ངག་བཅུ་པོ་འདི་དག་ཀྱང་གདམ་པར་བྱ་བའི་དོན་སྒྲུབ་པའི་རང་བཞིན་ཁ་ན་མ་ཐོ་བ་མེད་ཅིང་ཕུན་སུམ་ཚོགས་པ་སྟོན་པས་ན་གདམས་ངག་ཅིག་ཡིན་ཏེ། དེ་ཡང་མཚན་ཉིད་ཀྱི་སྒོ་ནས་བཅུར་ཕྱེ་བར་ཟད་དོ། ། མཚན་ཉིད་བཅུ་དང་ལྡན་པའི་དངོས་པོ་ཞིག་ཡིན་གྱི་བཅུ་མ་ཡིན་ཡང་དོན་བསྡུ་བའི་སྐབས་སུ་འཕགས་པ་རྣམ་པར་གྲོལ་བའི་སྡེས་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་པ་གང་ཡིན་པ་མི་དམིགས་པའི་རྣམ་པ་དང༌། གནས་སྐབས་ཐ་དད་པ་དུ་མར་འགྱུར་ཏེ། དང་པོ་ཁོ་ནར་ས་དང་པོ་རབ་ཏུ་དགའ་བ་ཐོབ་པའི་དོན་དུ་ཚོགས་ཆེན་པོར་མཚན་ཉིད་བཅུ་དང་ལྡན་པའི་གདམས་ངག་ཐོབ་པ་དང༌། དེ་བཞིན་དུ་ས་བཅུ་པ་ལ་འཇུག་པའི་དོན་དུ་མཚན་ཉིད་བཅུ་དང་ལྡན་པའི་གདམས་ངག་ཐོབ་རྣམས་ཐ་དད་པ་བཞིན་ནོ། ། མཚན་ཉིད་བཅུ་དང་ལྡན་པའི་གདམས་ངག་ཅིག་ཡིན་པའང་དོན་བསྡུ་བའི་འཕགས་པ་རྣམ་པར་གྲོལ་པའི་སྡེས་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་པ་གང་ཡིན་པ་མི་དམིགས་པའི་རྣམ་པ་དང༌།

དེའི་དམིགས་པ་གང་ཡིན་པ་འཕགས་པའི་བདེན་པ་བཞི་དང་ཞེས་བྱ་བ་ལ་སོགས་པས་སྒྲུབ་པ་གཅིག་ཉིད་ཀྱི་ཁྱད་པར་ཆོས་སྟོན་པར་གསུངས་པ་ལས་ཁོང་དུ་ཆུད་པའོ། ། འོ་ན་གདམས་ངག་གི་སྐབས་ཀྱི་སྒྲུབ་པ་དང་གོ་ཆ་ལ་སོགས་འཆད་པར་འགྱུར་བའི་སྒྲུབ་པ་བཞི་པོ་ལ་ཁྱད་པར་ཅི་ཞིག་ཡོད་ཅེ་ན། སྒྲུབ་པ་ཉིད་དུ་གཅིག་ཏུ་ཆུག་ཀྱང་འདིར་ནི་དེའི་བརྗོད་བྱ་ཡིན་པས་གདམས་ངག་གི་ཁྱད་པར་བཤད་པ་ཡིན་པ་ལ། འཆད་པར་འགྱུར་བའི་སྐབས་སུ་ནི་སྒྲུབ་པའི་མཚན་ཉིད་གཏན་ལ་དབབ་པའི་ཕྱིར་བཤད་པས་ན་ཟློས་པའི་ཉེས་པ་མེད་དོ། ། ཡང་ན་གོ་ཆ་ལ་སོགས་པ་ནི་རྣམ་པ་ཐམས་ཅད་མཁྱེན་པ་ཉིད་ཐོབ་པར་འདོད་པར་རབ་ཏུ་སྦྱར་བའི་ཕྱིར་རྣམ་པ་ཐམས་ཅད་མཁྱེན་པའི་སྒྲུབ་པ་ཡིན་ལ། འདིར་ནི་སེམས་བསྐྱེད་པ་ལ་སོགས་པ་རྒྱུའི་གནས་སྐབས་ཀྱི་ཡོན་ཏན་མི་ཉམས་པ་དང་སྔ་ན་མེད་པ་སྐྱེ་བ་ཐོབ་པར་འདོད་པས་རབ་ཏུ་སྦྱར་བའི་ཕྱིར་རྒྱུའི་ཡོན་ཏན་གྱི་སྒྲུབ་པ་ཡིན་ནོ། ། དེ་བཞིན་དུ་རྣམ་པ་ཐམས་ཅད་མངོན་པར་རྟོགས་པ་ལ་སོགས་པ་སྦྱོར་བ་བཞིའི་མཚན་ཉིད་ནི་རྣལ་འབྱོར་གཙོར་གྱུར་པ་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་གྱི་སྒྲུབ་པ་ཡིན་ལ།འདི་དང་གོ་ཆ་ལ་སོགས་པའི་ནི་སྤྱོད་པ་གཙོ་བོར་གྱུར་པ་ཡིན་པས་ཟློས་པ་མེད་པའམ། ཡང་ན་འདི་དང་གོ་ཆ་ལ་སོགས་པ་ནི་རྣམ་པ་ཐམས་ཅད་མཁྱེན་པའི་རྒྱུར་བསྟན་པ་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་ནི་ཀུན་མཁྱེན་གསུམ་གྱི་ཡུལ་ཅན་དུ་ཉེ་བར་བཀོད་པ་ཡིན་ཏེ། དེས་ན་སྔར་བཤད་པ་གཞན་དུ་སྤྱི་དང་ཁྱད་པར་གྱི་སྒོ་ནས་ཐ་དད་པས་ཟློས་པ་མེད་དོ། ། གཉིས་པ་རྒྱས་པར་བཤད་པ་ལས། དང་པོ་སྒྲུབ་པ་ལ་གདམས་པ་རྒྱས་པར་བཤད་པ་ནི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་ཇི་སྐད་བཤད་པ་སྒྲུབ་པ་ལ་ཞེས་བྱ་བ་ལ་སོགས་པའོ། ། འདིར་སྒྲུབ་པའི་རྣམ་པ་དང་སྒྲུབ་པ་དེ་ཉན་ཐོས་ལ་སོགས་པ་དང་ཐུན་མོང་བ་དང་མ་ཡིན་པའི་ཁྱད་པར་གཉིས་ཀྱིས་སྟོན་ཏེ།

དང་པོ་ནི། ཀུན་རྫོབ་དང་དོན་དམ་པའི་བདེན་པ་ལས་མི་འདའ་བས་ཞེས་བྱ་བ་མི་དམིགས་པའི་ཚུལ་གྱིས་འཇུག་པར་བྱའོ་ཞེས་སློབ་པ་ཞེས་བྱ་བ་དང་འབྲས་བུས་སྟོན་ཏོ། ། དེ་ཡང་མདོ་ནས་ཇི་ལྟར་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དཔྱད་པར་བགྱི་ཞེས་ཞུས་པའི་ལན་དུ། ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཞེས་བྱ་བས་ཀུན་རྫོབ་ཀྱི་བདེན་པ་ལས་མ་འདས་པར་འཇུག་པར་བྱའོ་ཞེས་བསྟན་ནས། བྱང་ཆུབ་སེམས་དཔའ་དང་དེའི་མིང་དང་བྱང་ཆུབ་སེམས་དཔའི་སྤྱོད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དེའི་མིང་དང་དེ་ལ་སྤྱོད་པ་དང༌། མི་སྤྱོད་པ་དང༌། གཉིས་ཀ་དང་གཉིས་ཀ་མ་ཡིན་པ་བཞི་བཀག་པ་དང་ཕུང་པོ་ལྔ་ཡང་དག་པར་རྗེས་སུ་མ་མཐོང་ངོ་ཞེས་བྱ་བ་དང༌། དེའི་འཐད་པར་བྱང་ཆུབ་སེམས་དཔའ་དང་དེའི་རང་བཞིན་གྱིས་སྟོང་པར་གསུངས་པ་དང༌། དེའི་ཡང་འཐད་པར་དེ་དག་སྟོང་པའི་རང་བཞིན་དུ་བསྟན་པ་རྣམས་ཀྱིས་ནི་དོན་དམ་པར་མི་དམིགས་པ་གསུངས་པ་དང༌། ཡང་བྱང་ཆུབ་ཅེས་བྱ་བ་འདི་ནི་མིང་ཙམ་མོ་ཞེས་བྱ་བ་ལ་སོགས་པས་ཀུན་རྫོབ་ཏུ་འཇུག་པ་ཡོད་པར་བརྗོད་པ་ཡིན་ལ། དེ་ལྟར་སྤྱོད་པའི་བྱང་ཆུབ་སེམས་དཔའ་ཆེན་པོས་ནི་ཆོས་གང་ལ་ཡང་སྐྱེ་བར་ཡང་དག་པར་རྗེས་སུ་མི་མཐོང་ངོ་ཞེས་བྱ་བ་ལ་སོགས་པས་ནི་དོན་དམ་པར་མི་དམིགས་པར་བརྗོད་པ་ཡིན་ནོ། ། སྒྲུབ་པ་དེ་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཁྱད་པར་གསུངས་པ་ནི། ཤ་རིའི་བུ་གལ་ཏེ་འཛམ་བུ་གླིང་འདི་དགེ་སློང་ཤ་རིའི་བུ་དང་མོའུ་འགལ་གྱི་ལྟ་བུ་ཤ་སྟག་གིས་འདི་ལྟ་སྟེ། འདམ་བུའི་ཚལ་ལམ་འོད་མའི་ཚལ་ལམ་བུ་རམ་ཤིང་གི་ཚལ་ལམ་སྨིག་མའི་ཚལ་ལམ། འབྲས་ཀྱི་ཞིང་ངམ་ཏིལ་གྱི་ཞིང་ལྟར་ཡོངས་སུ་གང་བར་གྱུར་ཀྱང༌། དེ་དག་གི་ཤེས་རབ་ཀྱིས་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཤེས་རབ་ཀྱི་ཉིན་གཅིག་བསྒོམས་པའི་བརྒྱའི་ཆར་ཡང་ཉེ་བར་མི་འགྲོ་ཞེས་བྱ་བ་ལ་སོགས་པ་གསུངས་པ་དང༌།

དེ་བཞིན་གླིང་བཞི་པ་དང༌། སྟོང་སྤྱི་ཕུད་དང༌། སྟོང་བར་མ་དང༌། སྟོང་གསུམ་གྱི་སྟོང་དང༌། ཕྱོགས་བཅུའི་ཕྱོགས་རེ་རེར་འཇིག་རྟེན་གྱི་ཁམས་གང་གཱའི་རླུང་གི་བྱེ་མ་སྙེད། དེ་ལྟར་གྱུར་པས་བྱང་ཆུབ་སེམས་དཔའི་ཤེས་རབ་ཉིན་གཅིག་བསྒོམས་པ་ལྷག་པར་གསུངས་པ་དང༌། དེའི་འཐད་པར་ཆེད་དུ་བྱ་བ་དང༌། སྦྱོར་བ་དང་ཡང་དག་པར་ཐོབ་པ་ཁྱད་པར་དུ་འཕགས་པར་གསུངས་པ་ཡིན་ནོ། ། འདམ་བུའི་ཚལ་ལ་སོགས་པ་དཔེ་དྲུག་གིས་ནི་རིམ་པ་བཞིན་རྟོགས་པའི་ཆོས་དྲུག་སྟོན་ཏེ། ལས་དང་ཉོན་མོངས་པའི་གནོད་པ་ཆུང་ངུ་མི་བཟོད་པ་དང༌། ལས་དང་ཉོན་མོངས་པའི་གནོད་བྱེད་དྲག་པོས་ཀྱང་དགེ་བའི་རྩ་བ་བཅད་པར་དཀའ་བ་དང་གནས་སྐབས་གཞན་ཐོབ་ཀྱང་ཆོས་བསྒོམས་པར་མི་རུང་བའི་དང་མི་འབྲལ་བ་དང༌། མྱུར་དུ་འབིགས་པར་བྱེད་པ་དང༌།

 འབྲས་བུ་མཆོག་ཉིད་དང༌། ད་ལྟ་འདྲ་ཡང་དུས་གཞན་དུ་ཁྱད་པར་རྟོགས་པར་བྱ་བ་ཡིན་པའི་ཕྱིར་རོ། ། གཉིས་པ་བདེན་པ་ལ་གདམས་པ་ལས་སྡུག་བསྔལ་གྱི་བདེན་པ་ལ་གདམས་པ་རྒྱས་པར་བཤད་པ་ནི། གཟུགས་ལ་སོགས་པའི་འབྲས་བུར་གྱུར་པའི་སྟོང་པ་ཉིད་ཞེས་བྱ་བ་ལ་སོགས་པའོ། ། འདི་ཡང་འབྲས་བུས་སྟོང་པ་ཉིད་གཙོ་བོར་བཟུང་བའི་སྟོང་པ་ཉིད་བདུན་པོ་བཟུང་སྟེ། ཕུང་པོ་དང་སྐྱེ་མཆེད་དང་ཁམས་དང་བདེན་པ་དང་རྟེན་འབྲེལ་དང༌། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་རང་བཞིན་སྟོང་པ་ཉིད་དེ་བདུན་པོ་དག་ལ་བརྩོན་ན་བརྩོན་ཞེས་བྱའོ་ཞེས་གསུངས་པའོ། ། སྟོང་པ་ཉིད་དེ་དང་ཤེས་རབ་ཀྱི་ཕ་རོལ་ཏུ་ཕྱིན་པ་དེ་བཞིན་ཉིད་ཀྱི་ངོ་བོ་རང་བཞིན་གཅིག་པ་ཉིད་ནི་དེ་སྟོང་པ་ཉིད་རྒྱལ་པོ་འདི་དག་གིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་ཡང་བརྩོན་ཞེས་བྱ་བའམ་མི་བརྩོན་ཞེས་བྱ་བ་མི་བརྗོད་དོ། ། དེ་ཅིའི་ཕྱིར་ཞེ་ན། འདི་ལྟར་གཟུགས་བརྩོན་ཞེས་བྱ་བའམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ངོ་ཞེས་གསུངས་པ་ཡིན་ཏེ། དེ་བཞིན་ཉིད་ཀྱི་ངོ་བོར་མི་མཐོང་བར་དགོངས་པའོ། ། གཟུགས་ལ་སོགས་པ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཞེས་དགོངས་པ་ཡིན་ཏེ། དཀྱུས་ཀྱི་བདེན་པ་ལ་གདམས་པ་རྒྱས་པར་བཤད་པ་ནི་དཀྱུས་ལ། ཞེས་བྱ་བ་ལ་སོགས་ པའོ། ། གཟུགས་ལ་སོགས་པ་ནི་དཀྱུས་དང་འགོག་པ་ཀུན་ནས་ཉོན་མོང་པ་དང་རྣམ་པར་བྱང་བའི་ཆོས་ཅན་མ་ཡིན་ནོ་ཞེས་བྱ་བ་ལ་གཟུགས་ལ་སོགས་པ་ཕན་ཚུན་ཡང་དག་པར་འདུ་བའམ་གཟུགས་ལ་སོགས་པའི་མཚན་ཉིད་ཅན་མ་ཡིན་ཞེས་བྱ་བའི་ཚིག་ལྷག་མའོ། ། དེ་ཡང་མདོ་ལས་གཟུགས་ནི་སྐྱེ་བའི་ཆོས་ཅན་ནམ་འགག་པའི་ཆོས་ཅན་དུ་ཡང་དག་པར་རྗེས་སུ་མི་མཐོང་ཞེས་བྱ་བ་དང༌། དེ་བཞིན་ཀུན་ནས་ཉོན་མོངས་པ་དང་རྣམ་པར་བྱང་བ་ལ་བརྗོད་པ་དང༌། གཟུགས་ནི་ཚོར་བ་དང་ལྷན་ཅིག་ཏུ་འདུ་བར་ཡང་དག་པར་རྗེས་སུ་མི་མཐོང་བ་དང༌།

དེའི་འཐད་པར་ཆོས་རྣམས་རང་བཞིན་གྱིས་སྟོང་པ་ཉིད་དང༌། སྟོང་པ་ཉིད་ལ་གཟུགས་ལ་སོགས་པ་དང་དེའི་མཚན་ཉིད་མེད་པར་གསུངས་པ་ཡིན་ནོ། ། སྟོང་པ་ཉིད་གཟུགས་ལ་སོགས་པ་རྒྱུར་གྱུར་པ་ཐ་མི་དད་པ་ཉིད་ཀྱིས་ཞེས་བྱ་བ་ནི་བཤད་མ་ཐག་པའི་འཐད་པའོ། ། དེ་ཡང་མདོ་ལས་དེའི་རང་བཞིན་ནི་ཤ་རིའི་བུ་གཟུགས་ཀྱང་གཞན་མ་ཡིན་པ་སྟོང་པ་ཉིད་ཀྱང་གཞན་མ་ཡིན། སྟོང་པ་ཉིད་ཀྱང་གཞན་མ་ཡིན་ལ་གཟུགས་ཀྱང་གཞན་མ་ཡིན་ཏེ། འདི་ལྟར་གཟུགས་ཉིད་སྟོང་པ་ཉིད་ཀྱང་གཟུགས་སོ་ཞེས་བྱ་བ་ལ་སོགས་པ་ཕུང་པོ་ལྔ་ལ་རྒྱས་པར་གསུངས་པ་ཡིན་ནོ། ། འགོག་པ་ལ་གདམས་པ་རྒྱས་པར་བཤད་པ་ནི་འགོག་པ་ལ་ཞེས་བྱ་བ་ལ་སོགས་པའོ། ། འདིར་འགོག་པའི་རང་བཞིན་རྗེས་སུ་འདོད་པ་ནི། སྟོང་པ་ཉིད་སྐྱེ་བ་དང་འགག་པ་དང་ཀུན་ནས་ཉོན་མོངས་པ་དང་རྣམ་པར་བྱང་བ་དང་ཉམས་པ་དང་འཕེལ་བ་དང་སོགས་པའི་སྒྲས་བསྡུས་པ་འདས་པ་དང་མ་འོངས་པ་དང་ད་ལྟར་བྱུང་བ་དང་བྲལ་བ་ལ་ནིའོ། ། འདིའི་མདོ་ཡང་དེ་ཅིའི་ཕྱིར་ཞེ་ན། ཤ་རིའི་བུ་སྟོང་པ་ཉིད་གང་ཡིན་པ་དེ་ཡང་མི་སྐྱེ་མི་འགག་ཅེས་བྱ་བ་ནས། འགྲིབ་པ་མེད་པ་འཕེལ་བ་མེད་པ་སྟེ། འདས་པ་མ་ཡིན་ཞེས་བྱ་བ་ལ་སོགས་པ་གསུངས་པ་ཡིན་ནོ། ། འགོག་པ་ལ་གཟུགས་ལ་སོགས་པའི་མཚན་ཉིད་དགག་པ་ནི་གཟུགས་མེད་པ་ནས་བྱང་ཆུབ་ཀྱི་བར་ཏུ་མེད་དོ་ཞེས་བྱ་བ་དང༌། ཞེས་བྱ་བའོ། ། འདིའི་མདོ་ཡང་དག་པར་མི་སྐྱེས་པ་ལས་ད་ལྟར་བྱུང་བའི་བར་དུ་མ་ཡིན་པ་དེ་ལ་ནིགཟུགས་མེད་དོ་ཞེས་བྱ་བ་ལ་སོགས་པ་ཕུང་པོ་དང་སྐྱེ་མཆེད་དང་ཁམས་དྲུག་དང་ཡང་ཁམས་བཅོ་བརྒྱད་རྟེན་འབྲེལ་དང་བདེན་པ་དང་དགེ་སྦྱོང་གི་འབྲས་བུ་བཀག་པས་ན་བྱང་ཆུབ་ཀྱི་བར་དུ་བཀག་པ་ཡིན་ནོ། ། ལམ་གྱི་བདེན་པ་ལ་གདམས་པ་རྒྱས་པར་བཤད་པ་ནི་ལམ་ལ་ཞེས་བྱ་བ་ལ་སོགས་པའོ། ། འདིས་ཀྱང་ལམ་གྱི་ངོ་བོ་ཉིད་དང༌། རྣམ་པར་མི་རྟོག་པའི་ངོ་བོ་ཉིད་དང་ངེས་པར་འབྱིན་པ་གསུམ་ཉིད་གསུམ་བསྟན་ཏོ།

། དང་པོ་ནི་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དང། བདག་ཉིད་དང་ལྡན་པ་དང་མི་ལྡན་པ་མ་ཡིན་པ་ཉིད་དུ་སྒྲུབ་བོ་ཞེས་སྟོན་པ་ཞེས་བྱ་བར་འབྲེལ་བས་བསྟན་ཏོ། ། དེ་བཞིན་དུ་ཕུང་པོ་དང་སྐྱེ་མཆེད་དང་ཁམས་དང་ཡང་ཁམས་དྲུག་དང་རྟེན་འབྲེལ་རྣམས་ཏེ་ཤེས་བྱ་དང་ལམ་ལ་སྤྱོད་པའི་རང་བཞིན་ཕ་རོལ་ཏུ་ཕྱིན་པ་ནས་ལྟ་བའི་རང་བཞིན་སྟོང་པ་ཉིད། རྣལ་འབྱོར་གྱི་རང་བཞིན་དྲན་པ་ཉེ་བར་བཞག་པ་ལ་སོགས་པ་དང་འབྲས་བུའི་རང་བཞིན་གཉིས་པོ་མཐར་ཐུག་པ་མ་ཡིན་པ་ཏིང་ངེ་འཛིན་དང་གཟུངས་དང་མཐར་ཐུག་པ་སྟོབས་བཅུ་ལ་སོགས་པ་དང་ལྡན་པ་དང༌། མི་ལྡན་པར་མི་མཐོང་བའམ་ཡང་ན་ཡུལ་དེ་ལ་སྦྱོར་བ་དང་མི་སྦྱོར་བ་བཀག་པར་མདོ་ནས་གསུངས་པ་བཞིན་བལྟའོ། ། རྣམ་པར་མི་རྟོག་པ་ཉིད་སྟོན་པ་ན་སྟོང་པ་ནང་སྟོང་པ་ཉིད་ནི་ལ་སོགས་པ་ནི་ཕྱི་སྟོང་པ་ཉིད་ལ་སོགས་པ་དང་ཞེས་བྱ་བ་སྟེ། སོགས་པའི་སྒྲས་བསྡུས་པ་སྟོང་པ་ཉིད། སྟོང་པ་ཉིད་ཀྱི་རྣལ་འབྱོར་དང༌། སྦྱོར་བར་མི་བྱེད་པ་དང༌། མཚན་མ་མེད་པ་དང༌། སྨོན་པ་མེད་པ་ལ་ཡང་དེ་བཞིན་དུ་སྦྱོར་བ་བཀག་པར་གསུངས་སོ། ། ལམ་གྱི་ངེས་པར་འབྱིན་པ་ཉིད་བསྟན་པ་ནི་གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་སྔོན་གྱི་མཐའ་ལ་སོགས་པ་གསུམ་དང་མི་སྦྱོར་བ་དང་སྔོན་གྱི་མཐའ་ལ་སོགས་པ་ཕན་ཚུན་མི་སྦྱོར་བ་དང༌། ཐམས་ཅད་མཁྱེན་པ་ཉིད་དུས་གསུམ་དང་སྦྱོར་བ་བཀག་པས་མདོར་གསུངས་སོ། ། འདིར་སྔོན་དང་ཕྱི་མའི་མཐའ་དག་ཕན་ཚུན་དུ་ཞེས་བྱ་བ་ནི་མཚོན་པ་ཙམ་མོ། ། གསུམ་པ་དཀོན་མཆོག་ལ་གདམས་པ་རྒྱས་པར་བཤད་པ་ལས་སངས་རྒྱས་དཀོན་མཆོག་ལ་གདམས་པ་རྒྱས་པར་བཤད་པ་ལས་སངས་རྒྱས་ལ་ཞེས་བྱ་བ་ལ་སོགས་པའོ། ། འདིས་ཀྱང་སངས་རྒྱས་སུ་བྱེད་པའི་ཆོས་ཀྱི་རང་བཞིན་དང༌། དེ་ཡང་མཉམ་པར་ཤེས་པའི་ཡེ་ཤེས་ཉིད་ཡིན་པ་དང༌། དེའི་འཐད་པ་གསུམ་བསྟན་ཏེ། སངས་རྒྱས་སུ་བྱེད་པའི་ཆོས་ཀྱི་མཚན་ཉིད་ནི་རྣམ་པ་ཐམས་ཅད་མཁྱེན་པ་ཉིད་མི་དམིགས་པ་ལ་གཟུགས་ལ་སོགས་པ་མི་སྦྱོར་བས་ཞེས་བྱའོ།

། འདིའི་མདོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་གཟུགས་དང་རྣམ་པ་ཐམས་ཅད་མཁྱེན་པ་ཉིད་དུ་སྦྱོར་བས་མི་བྱེད་དོ། ། དེ་ནི་འདི་ལྟར་གཟུགས་ཉིད་ཀྱང་ཡང་དག་པར་རྗེས་སུ་མི་མཐོང་སྟེ། ཡང་དག་པར་རྗེས་སུ་མ་མཐོང་ན་གཟུགས་དང་རྣམ་པ་ཐམས་ཅད་མཁྱེན་པ་ཉིད་དུ་སྦྱོར་བའམ་འབྱེད་པ་ལྟ་ག་ལ་ཡོད་ཅེས་བྱ་བ་ནས་རྣམ་པ་ཐམས་ཅད་མཁྱེན་པའི་བར་ལ་སྦྱར་བས་གསུངས་པ་ཡིན་ནོ། ། རྣམ་པ་ཐམས་ཅད་མཁྱེན་པ་དེ་ལྟར་རྗེས་སུ་བརྗོད་ནས་དེ་མཉམ་པར་ཤེས་པའི་ཡེ་ཤེས་ཀྱི་རང་བཞིན་དུ་སྒྲུབ་པ་ནི། དམིགས་པར་བྱ་བ་དང་དམིགས་པར་བྱེད་པ་མཉམ་པ་ཉིད་དུ་ཤེས་པ་ཞེས་བྱ་བའོ། ། འདིའི་མདོ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་སངས་རྒྱས་དང་རྣམ་པ་ཐམས་ཅད་མཁྱེན་པ་ཉིད་དུ་མི་སྦྱོར་མི་འབྱེད་དོ། ། རྣམ་པ་ཐམས་ཅད་མཁྱེན་པ་ཉིད་དང་སངས་རྒྱས་སུ་མི་འབྱེད་དོ་ཞེས་བྱ་བ་དང༌། བྱང་ཆུབ་ལ་ཡང་དེ་བཞིན་བརྗོད་པ་གསུངས་པ་ཡིན་ནོ། ། དེའི་འཐད་པ་ནི། སངས་རྒྱས་དང་བྱང་ཆུབ་དག་མཚན་ཉིད་གཅིག་པ་ཉིད་ཀྱིས་ཞེས་བྱ་ བའོ། །འདིའི་མདོ་ནི་དེ་ཅིའི་ཕྱིར་ཞེ་ན། སངས་རྒྱས་ཉིད་རྣམ་པ་ཐམས་ཅད་མཁྱེན་པ་རྣམ་པ་ཐམས་ཅད་མཁྱེན་པ་ཉིད་སངས་རྒྱས་སོ། ། བྱང་ཆུབ་ཉིད་རྣམ་པ་ཐམས་ཅད་མཁྱེན་པ་རྣམ་པ་ཐམས་ཅད་མཁྱེན་པ་ཉིད་བྱང་ཆུབ་བོ། ། དེ་ནི་འདི་ལྟར་བྱང་ཆུབ་ཉིད་ཡང་དག་པར་རྗེས་སུ་མི་མཐོང་ངོ༌། ། རྣམ་པ་ཐམས་ཅད་མཁྱེན་པ་ཉིད་ཀྱང་ཡང་དག་པར་རྗེས་སུ་མི་མཐོང་ངོ་ཞེས་བྱ་བ་སྟེ། གཉིས་ཀ་རྣམ་པ་ཐམས་ཅད་མཁྱེན་པའི་མཚན་ཉིད་དུ་གཅིག་པའི་ཕྱིར་ཞེས་དགོངས་པའོ། ། ཆོས་དཀོན་མཆོག་རྒྱས་པར་བཤད་པ་ནི་ཆོས་ལ་ཞེས་བྱ་བ་ལ་སོགས་པའོ། ། ཐམས་ཅད་མཁྱེན་པ་ཉིད་གསུམ་གྱི་བསྡུས་པ་ཞེས་བྱ་བ་ཡེ་ཤེས་གསུམ་གྱི་ཡུལ་དུ་བྱས་པའོ། ། གཞི་དང་གཉེན་པོ་དང་རྣམ་པ་མཐའ་དག་བསྡུས་པ་ཞེས་བྱ་བ་ནི་གསུམ་བསྡོམས་པའོ། ། དེ་དག་གིས་བསྡུས་པ་ནི་དེ་ནི་གསུམ་གྱིས་ཁྱབ་པའི་དོན་ཏེ།

ཡེ་ཤེས་གསུམ་གྱི་ཡུལ་བསྡོམས་པས་ཁྱབ་པའི་དངོས་པོ་ཐམས་ཅད་ཅེས་བྱ་བའི་དོན་ཏོ། ། ཆོས་ནི་འདིར་མཚན་ཉིད་འཛིན་པའི་དོན་ཐམས་ཅད་ཡིན་ལ་དེ་ཡང་རང་བཞིན་གྱིས་དེ་བཞིན་ཉིད་ཀྱི་ངོ་བོ་ཡིན་པས་རྟོགས་པའི་ཆོས་ཀྱི་གཙོ་བོ་འགོག་པའི་བདེན་པ་ཡིན་ནོ། ། དེ་ལ་གཞི་ཤེས་ཀྱི་ཡུལ་ངོ་བོ་མ་གྲུབ་པར་སྟོན་པ་ནི་མདོ་ལས་གཟུགས་ནས་རྣམ་པ་ཐམས་ཅད་མཁྱེན་པའི་བར་གྱི་ཆོས་ཐམས་ཅད་ལ་དངོས་པོ་ཡོད་པ་དང་དངོས་པོ་མེད་པའི་ངོ་བོ་ཉིད་བཀག་པ་གཟུགས་དངོས་པོ་ཡོད་ཅེས་བྱ་བར་མི་སྦྱོར་རོ་ཞེས་བྱ་བ་དང་དེ་ཁོ་ན་བཞིན་རྟག་པ་དང་བདེ་བ་དང་བདག་དང་མ་ཞི་བ་ཟླ་དང་བཅས་པ་བཀག་པས། ཆོས་ཀྱི་སྡོམ་ཟླ་དང་བཅས་པས་བཀག་པ་དང༌། རྣམ་པར་ཐར་པ་གསུམ་ཟླ་དང་བཅས་པ་དང་སྐྱེ་འགག་བཀག་པ་དང༌། དུས་གསུམ་དང་བརྟན་མི་བརྟན་དང་ཡོད་མེད་བཀག་པ་དང་སྤྱོད་པ་ལ་སོགས་པ་བཞི་བཀག་པ་གསུངས་པ་ཡིན་ནོ། ། ཆོས་ནི་འདོད་ཆགས་དང་བྲལ་བ་ཡིན་པས་དེའི་གཉེན་པོ་སྟོན་པས་ལམ་ཤེས་ཀྱི་ཡུལ་ངོ་བོ་མེད་པར་སྟོན་པ་ནི་མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་སྦྱིན་པའི་ཕ་རོལ་ཏུ་ཕྱིན་པའི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དེ་ཞེས་བྱ་བ་ནས་བརྩམས་ཏེ་ཕ་རོལ་ཏུ་ཕྱིན་པ་དང་སྟོང་པ་ཉིད་རྣམས་དང་ཕྱིར་མི་ལྡོག་པའི་ས་ཐོབ་པ་དང་སེམས་ཅན་ཡོངས་སྨིན་པ་དང་སངས་རྒྱས་ཀྱི་ཞིང་སྦྱོང་པ་དྲན་པ་ཉེ་བར་བཞག་པ་ལ་སོགས་པ་རྣལ་འབྱོར་གྱི་ལམ་གྲུབ་པ་དང༌། གནས་སྐབས་ཀྱི་འབྲས་བུ་མངོན་པར་ཤེས་པ་དང་ཏིང་ངེ་འཛིན་དང་གཟུངས་ཀྱི་སྒོ་ནས་མཐར་ཐུག་པའི་འབྲས་བུ་སྟོབས་བཅུ་ལ་སོགས་པའི་དགེ་འདུན་མི་སློབ་པའི་ཞེས་བྱ་བ་དང༌། དེའི་འཐད་པར་ཆོས་ཐམས་ཅད་ལ་ཐ་དད་པ་དང༌། བྱེ་བྲག་དང༌། ཁྱད་པར་དུ་ལྟ་བ་མེད་དེ་ཞེས་བྱ་བ་དང༌། མངོན་པར་ཤཻས་པ་དྲུག་ཡུལ་དང་བཅས་པའི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སློབ་པར་གསུངས་པ་ཡིན་ནོ།

། དེ་ལྟར་སྤྱད་པས་ཐོབ་པའི་ཡོན་ཏན་གྱི་རྣམ་པ་འཐད་པ་དང་བཅས་པས་རྣམ་པ་ཐམས་ཅད་མཁྱེན་ཉིད་ཀྱི་ཡུལ་ངོ་བོ་ཉིད་མེད་པར་སྟོན་པ་ནི། མདོ་ལས་ཤ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་བདུད་གླགས་འཚོལ་ཞིང་ཉམས་བསྐྱོད་པ་རྣམས་ཀྱིས་གླགས་མི་རྙེད་དོ།། འཇིག་རྟེན་དང་འཇིག་རྟེན་ལས་འདས་པའི་བྱ་བ་ཐམས་ཅད་ལྷུན་གྱིས་གྲུབ་པ་དང་རྟག་པ་མེད་པར་མཐུན་པར་འགྲུབ་བོ་ཞེས་བྱ་བ་ནས་བཟུང་སྟེ། འཇིག་རྟེན་པའི་ཉོན་མོངས་པ་བསལ་བ་དང༌། སངས་རྒྱས་དང་ཉན་ཐོས་དང་ལྷའི་རིགས་རྣམས་ཀྱིས་བསྲུང་བ་དང་བྱམས་པའི་རྒྱུ་ཅན་མཐོང་བའི་ཆོས་ཀྱི་ལས་ཀྱི་སྒྲིབ་པའི་འབྲས་བུ་རྣམ་པར་སྦྱོང་བ་དང༌། ཚེགས་ཆུང་ངུས་གཟུངས་དང་ཏིང་ངེ་འཛིན་གྱི་སྒོ་མངོན་དུ་འགྱུར་བ་དང་བྱང་ཆུབ་ཀྱི་སྙིང་པོའི་བར་དུ་སྐྱེ་བ་ཀུན་ཏུ་སངས་རྒྱས་རྣམས་མཉེས་པར་བྱེད་པ་དང་ཆོས་རྣམས་ལ་མི་དམིགས་པས་ཕྲད་པ་དང་བྲལ་བ་བཀག་པ་དང༌། དེ་མི་དམིགས་པར་ཆོས་ཀྱི་དབྱིངས་བདག་གིས་མྱུར་དུ་མངོན་པར་བྱང་ཆུབ་པ་བཀག་པ་སྣ་ཚོགས་པར་བྱེད་པ་མེད་པའི་རྟོགས་པར་བྱ་བ་དང་རྟོགས་པ་པོའི་ཆོས་ཉེ་བར་མི་དམིགས་པ་དང༌། ཆོས་ཀྱི་དབྱིངས་ལ་སྟོང་པ་དང་མི་སྟོང་པར་སྦྱོར་བ་བཀག་པ་དང༌། མིག་ལ་སོགས་པའི་ཁམས་བཅོ་བརྒྱད་སྟོང་པ་ཉིད་ཕན་ཚུན་མི་སྦྱོར་བ་དང༌། ཉན་ཐོས་ལ་སོགས་པའི་ས་ལས་འདས་པ་དང་སངས་རྒྱས་ཀྱི་ཞིང་ཡོངས་སུ་སྦྱོང་བ་དང༌། སེམས་ཅན་སྨིན་པར་བྱེད་པ་དང༌། ཡང་དག་པར་རྫོགས་པའི་བྱང་ཆུབ་ཐོབ་པའི་རྒྱུ་ཡིན་པའི་ཕྱིར་སྟོང་པ་ཉིད་ཀྱི་རྣལ་འབྱོར་མཆོག་ཏུ་བསྔགས་པ་དང༌། རྟོགས་པ་ཐམས་ཅད་ལ་ང་རྒྱལ་མེད་པ་དང༌། ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་སེར་སྣ་ལ་སོགས་པའི་སེམས་མི་བསྐྱེད་པར་གསུངས་པས་གསལ་བར་མཛད་པ་ཡིན་ནོ། ། དགེ་འདུན་དཀོན་མཆོག་གི་དོན་རྒྱས་པར་འཆད་པ་ནི་འོག་ཏུ་འཆད་པས་འདིར་མི་བཤད་དོ།

། མ་ཞེན་པ་ཞེས་བྱ་བ་ནི་ལུས་ངག་དང་ཡིད་ཀྱི་ལས་དང་ཆོས་རྣམས་ལ་དོན་དམ་པའི་དངོས་པོར་མི་ལྟ་བ་སྟེ། དེས་ན་ཤེས་རབ་ཀྱི་ཕ་རོལ་དུ་ཕྱིན་པའི་སྒྲུབ་པ་མི་ཉམས་པའི་ཐབས་ཡིན་ནོ། ། དེས་ན་འཕགས་པ་རྣམ་པར་གྲོལ་བའི་སྡེས་དེ་ལ་མ་ཞེན་པས་ནི་ཡོངས་སུ་ཉམས་པར་མི་འགྱུར་རོ། ། མི་ངལ་བས་ནི་བགྲོད་པར་བྱ་བ་ཇི་སྲིད་པར་འགྲོ་བར་འགྱུར་རོ་ཞེས་གསུངས་སོ། ། ལུས་ལ་སོགས་པའི་བསོད་སྙོམས་ཀྱིས་ལ་ལ་མངོན་པར་ཞེན་པར་འགྱུར་བས་ཞེས་བྱ་བ་ནི་ལུས་ཀྱི་བདེ་བ་དོན་དམ་པར་ཞེས་པས་ལུས་ཀྱི་བདེ་བ་བརྩོན་འགྲུས་ལ་སོགས་པ་དེའི་གཉེན་པོ་དངོས་པོ་ཡོད་པར་འཛིན་པའི་ཕྱིར་རོ། ། རློམ་པ་མེད་པ་ནི་དོན་དམ་པར་ཡོད་པར་མ་ཞེན་ཡང་ཀུན་རྫོབ་ཀྱི་དངོས་པོ་དང་དངོས་པོ་མེད་པ་རྟོགས་པ་དང་གོམས་པར་བྱས་པས་ང་རྒྱལ་བྱེད་པ་སྤངས་ཏེ་རློམ་པས་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་པ་ལས་མི་ཉམས་ཀྱང་ལྷག་པ་མི་འཕེལ་བས་རྒྱུན་འཕེལ་བ་ལྡོག་པའི་ཕྱིར་རོ། ། ལམ་ཡོངས་སུ་འཛིན་པ་ནི་ཕྱོགས་བཅུའི་སངས་རྒྱས་འཁོར་དང་བཅས་པ་སངས་རྒྱས་ཀྱི་ཞིང་རྣམ་པར་ཕྱེ་བ་དང་བཅས་པ་མཐོང་ཞིང་ཆོས་ཀྱང་ཉན་ལ་དེར་རྣམ་པར་རྟོག་པར་མི་འགྱུར་བའི་ཐབས་ཀྱི་ཡེ་ཤེས་དེ་དང་མི་འབྲལ་བ་སྟེ། དེ་ལྟ་མ་ཡིན་ན་དོན་རེ་རེའི་ཕྱིར་དེ་དག་གི་གམ་དུ་འགྲོ་དགོས་ན་དེ་ལྟར་ཡང་མི་ནུས་པས་ཞུམ་པར་འགྱུར་རོ། ། སྤྱན་ལྔ་དང༌། མངོན་པར་ཤེས་པ་དྲུག་དང་མཐོང་ལམ་བཤད་དུ་མེད་དོ། ། སྒོམ་པའི་ལམ་ལ་གདམས་པའི་དབང་དུ་བྱ་སྟེ། འདུས་བྱས་དང་འདུས་མ་བྱས་དག་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་པར་གདགས་པར་མི་ནུས་པ་བཞིན་དུ་ཞེས་བྱ་བ་ལ། འདུས་བྱས་ནི་ལམ་མོ། ། འདུས་མ་བྱས་ནི་སྤང་བ་སྟེ། དེ་གཉིས་ངོ་བོ་ཉིད་གཅིག་པ་བཞིན་དུ་མཐོང་བའི་ལམ་དང་སྒོམ་པའི་ལམ་ཡང་རང་བཞིན་མི་འདྲ་བ་མེད་དེ། ཆོས་ཉིད་ཀྱི་རྣམ་པ་ཅན་ཡིན་པའི་ཕྱིར་རོ། ། འོན་ཀྱང་སྒོམ་པའི་ལམ་ནི་ཉོན་མོངས་པ་སྤོང་བའི་ནུས་པ་ལྷག་པས་ཐ་དད་དུ་བཞག་པར་ཟད་དེ།

སྤངས་པ་ནི་ལམ་ལས་མཚན་ཉིད་གཞན་དུ་བཞག་པས་ཐ་དད་པ་བཞིན་ནོ། ། ཞེས་བྱ་བ་ཡིན་ནོ། ། དེ་ཡང་མདོ་ལས་འདུས་བྱས་ཀྱི་དབྱིངས་མེད་པར་ཡང་འདུས་མ་བྱས་ཀྱི་དབྱིངས་གདམས་པར་མི་ནུས་སོ། ། འདུས་མ་བྱས་ཀྱི་དབྱིངས་མེད་པར་འདུས་བྱས་ཀྱི་དབྱིངས་གདགས་པར་མི་ནུས་སོ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། གསུམ་པ་དོན་བསྡུ་བ་བརྗོད་པ་ནི། དེ་ལྟར་ན་བྱང་ཆུབ་ཀྱི་སེམས་དང་དེས་འཕངས་པའི་ཆོས་ཀྱི་ངོ་བོ་ཉིད་ཅེས་བྱ་བ་ལ་སོགས་པའོ། ཁྱད་པར་དུ་འགྲོ་བའི་རྒྱུ་ཞེས་བྱ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་པ་ཉམས་པ་ལས་ལྡོག་པའི་ཁྱད་པར་ཅན་ཉིད་དུ་གནས་པའི་རྒྱུའོ། ། མི་ལྡོག་པར་འགྲོ་བའི་རྒྱུ་གང་ཡིན་པ་ཞེས་བྱ་བ་ནི་ཕྱི་མ་ཕྱི་མ་རྒྱུན་རྒྱུད་མར་རྗེས་སུ་སྒྲུབ་པའི་རྒྱུ་དེ་མི་རློམ་ན་མི་སྐྱོ་བས་སྒྲུབ་པ་སྔ་མ་མ་ཉམས་པའི་སྟེང་དུ་ཕྱི་མ་རྗེས་སུ་སྒྲུབ་པའི་ཕྱིར་རོ། ། ལྷག་མ་ནི་སླའོ། ། དགེ་འདུན་ལ་ཁྱད་པར་བརྗོད་པ་ནི་དགེ་འདུན་དཀོན་མཆོག་གི་སྐབས་སུ་ཞེས་བྱ་བ་ལ་སོགས་པའོ། ། འདིར་ཉན་ཐོས་དང་རང་སངས་རྒྱས་ཀྱི་ཐོབ་པར་བྱ་བའི་དད་པའི་རྗེས་སུ་འབྲང་བ་དང༌། ཆོས་ཀྱི་རྗེས་སུ་འབྲེང་བ་ལ་སོགས་པའི་མཚན་ཉིད་པ་ནི་བྱང་ཆུབ་སེམས་དཔའ་མ་ཡིན་གྱི།

 འོན་ཀྱང་ཉན་ཐོས་དང་རང་སངས་རྒྱས་ཀྱི་གང་ཟག་དང་ཚུལ་འདྲ་བ་ཙམ་ལ་བརྟེན་ནས་སངས་རྒྱས་པའི་ལུགས་རྣམ་པར་བཞག་པ་ཙམ་དུ་ཟད། དེ་ལྟར་བསྟན་པས་བྱང་ཆུབ་སེམས་དཔའི་ཡོན་ཏན་ལ་འཇུག་པར་བྱ་བའི་ཕྱིར་རོ། ། དེ་དང་ཚུལ་འདྲ་བ་ཙམ་གྱིས་ཡོན་ཏན་རང་གིས་མངོན་དུ་བྱས་པས་ནི་གཞན་དག་ཀྱང་དེ་ལ་འཇོག་པར་ནུས་ཀྱི་གཞན་དུ་མ་ཡིན་ནོ། ། བྱང་ཆུབ་སེམས་དཔའ་དེ་དག་ཀྱང་གང་ཡིན་ཞེ་ན་ཕྱིར་མི་ལྡོག་པའོ། ། དེ་ཡང་ས་བརྒྱད་པ་ལ་གནས་པ་འབའ་ཞིག་ནི་མ་ཡིན་ཏེ། གང་ཟག་རྣམ་པར་གཞག་པ་དེ་ནི་ཕྱིར་མི་ལྡོག་པའི་བྱང་ཆུབ་སེམས་དཔའ་མ་གཏོགས་པ་དབང་པོ་རྟུལ་པོ་ཡིན་ཏེ། ཞེས་བྱ་བ་ལ་སོགས་པས་ས་བརྒྱད་པ་ཐོབ་པའི་ཕྱིར་མི་ལྡོག་པ་མ་ཡིན་པ་ཡང་ཞལ་གྱིས་བཞེས་པའི་ཕྱིར་དང༌། ལྷ་ཚེ་རིང་པོར་སྐྱེ་བ་ལ་སོགས་པ་ས་བརྒྱད་པ་དང་མི་ཐུན་པའི་ཆོས་ཀྱང་གསུངས་པར་སྣང་བའི་ཕྱིར་རོ། ། སོ་སོ་སྐྱེ་བོ་ཕྱིར་མི་ལྡོག་པ་ལ་སོགས་པ་བརྗོད་པ་ཡང་མངོན་པར་འདོན་པ་མ་ཡིན་ཏེ། གང་ཟག་རྣམ་པར་གཞག་པ་ནི་འཕགས་པའི་དབང་དུ་བྱས་པར་འཐད་པའི་ཕྱིར་ཏེ། གཞན་དུ་ཁྱད་པར་ཅན་གྱི་ཚུལ་འདྲ་བ་ཉིད་མེད་པའི་ཕྱིར་དང༌། འདིར་མ་འདུས་པ་མཐའ་ཡས་པ་ཡོད་པས་མ་ཁྱབ་པར་འགྱུར་བའི་ཕྱིར་རོ། ། དེས་ན་ས་བཅུ་པ་ལ་གནས་པ་ཡིན་པར་འདོད་དོ། ། དེ་ཡང་བཞི་སྟེ།འཇིག་རྟེན་ལས་འདས་པའི་སེམས་དང་པོ་བསྐྱེད་པ་དང༌། སྤྱོད་པ་ལ་ཞུགས་པ་དང༌། ཕྱིར་མི་ལྡོག་པ་དང༌། སྐྱེ་བ་གཅིག་གིས་ཐོགས་པའོ། ། དང་པོ་ལ་ལྔ་སྟེ། དད་པའི་རྗེས་སུ་འབྲང་བ་དང༌། ཆོས་ཀྱི་རྗེས་སུ་འབྲང་བ་དང༌། རྒྱུན་དུ་ཞུགས་པའི་འབྲ་བུའི་དངོས་གཞི་ལ་གནས་པ་དང༌། དེའི་ཁྱད་པར་ལ་གནས་པ་གཉིས་ཏེ་ལྔའོ། ། སྤྱོད་པ་ལ་ཞུགས་པ་ནི་བཞི་སྟཻ།དད་པས་མོས་པ་དང་མཐོང་བས་ཐོབ་པ་དང༌། ལན་གཅིག་ཕྱིར་འོང་པའི་དངོས་གཞི་ལ་གནས་པ་དང༌། དེའི་ཁྱད་པར་བར་ཆད་གཅིག་པའོ། ། ཕྱིར་མི་ལྡོག་པ་ནི་དགུ་སྟེ།ཕྱིར་མི་འོངས་པའི་དངོས་གཞི་ལ་གནས་པ་གཅིག་དང༌།

དེའི་ཁྱད་པར་ལ་གནས་པ་བརྒྱད་དོ། ། དགྲ་བཅོམ་པའི་རྒྱུ་ལ་ཞུགས་པ་ནི་སྐྱེ་བ་གཅིག་གིས་ཐོགས་པ་ཡིན་ནོ། ། རང་སངས་རྒྱས་ཀྱང་ཇི་ལྟར་རིགས་པར་དེ་བཞིར་འདུ་བ་ཉིད་དོ། ། དེ་ལ་དད་པའི་རྗེས་སུ་འབྲང་བ་དང་ཆོས་ཀྱི་རྗེས་སུ་འབྲང་བ་གཉིས་ནི་དབང་པོའི་བྱེ་བྲག་གིས་ཐ་དད་པ་ཡིན་ཡང་མཐོང་བའི་ལམ་སྐད་ཅིག་བཅོ་ལྔ་ལ་གནས་པ་ཉིད་ཡིན་ནོ། ། དེ་དག་ནི་གཉེན་པོའི་བྱེད་པ་དང་བཅས་པའི་གནས་སྐབས་ཡིན་ལ། དེ་ཡང་དབང་པོའི་དབྱེ་བས་གཉེན་པོའི་ནུས་པ་ཐ་དད་པས་གཉིས་སུ་བཞག་གོ ། འབྲས་བུ་ལ་གནས་པ་ནི་གཉེན་པོའི་བྱེད་པ་རྒྱུན་བཅད་པས་སྤངས་པའི་གནས་སྐབས་ཏེ། མཐོང་སྤང་གི་སྒྲིབ་པ་སྤངས་ནས་ནི་འགོག་པ་ཙམ་དུ་གཅིག་པས་དབང་པོའི་དབྱེ་བས་ཐ་དད་པ་མེད་པར་འབྲས་བུ་ནི་གཅིག་ཏུ་ཟད་དོ། ། དེ་ལས་ཀྱང་དང་པོ་ནི་མི་ལས་ཤི་འཕོས་པའི་བདེན་པ་མཐོང་བ་དབང་པོ་རྟུལ་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་ལ་མྱུར་དུ་མཉམ་པར་མི་འཇོག་པ་དང༌། ཏིང་ངེ་འཛིན་དང་གཟུངས་ཀྱི་སྒོ་ཡང་མྱུར་བར་མངོན་དུ་མི་འགྱུར་བའོ། ། གཉིས་པ་ནི་འཇིག་རྟེན་གྱི་ཁམས་གཞན་ནམ་དགའ་ལྡན་ནས་འཆི་འཕོས་པ་འདིར་སྐྱེས་པ་དབང་པོ་རྣོན་པོ་སྟེ། སྔ་མ་ལས་ལྡོག་པའོ། ། གསུམ་པ་ནི་འབྲས་བུ་སྤངས་པ་མངོན་དུ་བྱས་ཀྱང་དེས་མི་རློམ་པ་སྟེ། གོང་མའི་གནས་སྐབས་ཀྱི་འབྲས་བུ་ཡིན་ནོ། ། དེའི་འོག་ཏུ་སྤྱོད་པ་ལ་ཞུགས་པ་སྒོམ་པའི་ལམ་གྱིས་ཤེས་བྱའི་སྒྲིབ་པ་སྒོམ་པས་སྤང་བར་བྱ་བ་སྤོང་བའི་གཉེན་པོ་ཐོབ་པ་གཉིས་དང༌། དེའི་འབྲས་བུ་སྤངས་པ་ལ་གནས་པའི་གང་ཟག་གསུམ་མོ། ། དེ་ལ་འབྲ་བུ་གཉིས་པ་དང་གསུམ་པ་ལ་ཞུགས་པའི་དད་པས་མོས་པ་དང༌། དབང་པོ་རྟུལ་པོ་དག་གཅིག་ཏུ་བཞག་པ་ནི་བསམ་གཏན་སྒྲུབ་ཅིང་ཕ་རོལ་ཏུ་ཕྱིན་པ་ལ་སྤྱོད་པ་བསམ་གཏན་གྱི་དབང་གིས་ལྷ་ཚེ་རིང་པོར་སྐྱེས་ནས་འདོད་པར་མིའམ་ལྷར་སྐྱེ་བ་དེ་ལྟར་སྤྱོད་པ་གཏན་ནམ་སྤངས་ནས་འདོད་པར་སྐྱེ་བའོ།

། འབྲས་བུ་གཉིས་པ་དང་གསུམ་པ་ལ་ཞུགས་པའི་མཐོང་བས་ཐོབ་པ་དག་གཅིག་ཏུ་བཞག་པ་ནི་དེ་ལྟར་སྤྱོད་པ་བསམ་གཏན་ནམ་གཟུགས་མེད་པའི་དབང་གིས་མི་སྐྱེ་བར་དེ་ལས་མ་ཉམས་བཞིན་དུ་ཐབས་མཁས་པས་སངས་རྒྱས་བཞུགས་པར་སྐྱེ་བའོ། ། དེས་ན་དབང་པོ་རྣོན་པོ་དང་རྟུལ་པོའི་འབྲས་བུ་གཉིས་པའི་དངོས་གཞི་ལ་གནས་པ་དག་སྔ་མ་ལྟར་གཅིག་ཏུ་བཞག་པ་ནི་དེ་ལྟར་སྤྱོད་པ་དགའ་ལྡན་གྱི་ལྷ་དང་སྐལ་བ་མཉམ་པར་སྐྱེས་ནས་དྲན་པ་དང་ལྡན་བཞིན་དུ་དེ་ནས་འཕོས་ཏེ་ལྷ་བྱེ་བ་ཁྲག་ཁྲིག་གིས་བསྐོར་ནས་འདིར་སྐྱེ་བ་བླངས་ཏེ་སངས་རྒྱས་ནས་སངས་རྒྱས་ཀྱི་ཞིང་སྣ་ཚོགས་སུ་ཆོས་ཀྱི་འཁོར་ལོ་བསྐོར་བའོ། ། དེ་ནས་ཕྱིར་མི་ལྡོག་པའི་འབྲས་བུ་གསུམ་པ་ལ་གནས་པར་བཞག་པ་ནི་དེ་ལྟར་སྤྱོད་པའི་བྱང་ཆུབ་སེམས་དཔའ་མངོན་པར་ཤེས་པ་དྲུག་ཐོབ་པ་འདིར་ཁམས་གསུམ་དུ་མི་སྐྱེ་བར་སངས་རྒྱས་ལ་མཆོད་པའི་ཕྱིར་འཇིག་རྟེན་གྱི་ཁམས་གཞན་ནས་གཞན་དུ་འགྲོ་བའམ་ཐེག་པ་དམན་པའི་སྒྲ་མི་སྒྲག་པའི་འཇིག་རྟེན་གཞན་དང་གཞན་ནམ་སེམས་ཅན་གྱི་ཚེ་དཔག་ཏུ་མེད་པའི་འཇིག་རྟེན་གྱི་ཁམས་གཞན་དང་གཞན་ནས་དཀོན་མཆོག་གསུམ་གྱི་སྒྲ་མི་གྲག་པའི་འཇིག་རྟེན་གྱི་ཁམས་གཞན་དུ་སོང་ནས་དེ་དག་ཏུ་དོན་བྱས་ནས་འཚང་རྒྱ་བའོ། ། དེའི་འོག་ཏུ་རྒྱུན་དུ་ཞུགས་པའི་ཁྱད་པར་ལ་གནས་པ་རིགས་ནས་རིགས་སུ་སྐྱེ་བ་གཉིས་ལས། མིའི་རིགས་ནས་རིགས་སུ་སྐྱེ་བ་ནི་བྱང་ཆུབ་སེམས་དཔའ་བསམ་གཏན་ནམ་གཟུགས་མེད་པའི་དབང་གིས་མི་སྐྱེ་བར་དེ་ལས་མ་ཉམས་བཞིན་དུ་ཐབས་མཁས་པས་སངས་རྒྱས་བཞུགས་པར་སྐྱེ་བའོ། ། དེས་ན་དབང་པོ་རྣོན་པོ་དང་རྟུལ་པོའི་འབྲས་བུ་གཉིས་པའི་དངོས་གཞི་ལ་གནས་པ་དག་སྔ་མ་ལྟར་གཅིག་ཏུ་བཞག་པ་ནི་དེ་ལྟར་སྤྱོད་པར་དགའ་ལྡན་གྱི་ལྷ་དང་སྐལ་བ་མཉམ་པར་སྐྱེས་ནས་དྲན་པ་དང་ལྡན་བཞིན་དུ་དེ་ནས་འཕོས་ཏེ་ལྷ་བྱེ་བ་ཁྲག་ཁྲིག་གིས་བསྐོར་ནས་འདིར་སྐྱེ་བ་བླངས་ཏེ་སངས་རྒྱ་ཀྱི་ཞིང་སྣ་ཚོགས་སུ་ཆོས་ཀྱི་འཁོར་ལོ་བསྐོར་བའོ།

། དེ་ནས་ཕྱིར་མི་ལྡོག་པའི་འབྲས་བུ་གསུམ་པ་ལ་གནས་པར་བཞག་པ་ནི་དེ་ལྟར་སྤྱོད་པའི་བྱང་ཆུབ་སེམས་དཔའ་མངོན་པར་ཤེས་པ་དྲུག་ཐོབ་པ་འདིར། ཁམས་གསུམ་དུ་མི་སྐྱེ་བར་སངས་རྒྱས་ལ་མཆོད་པའི་ཕྱིར། འཇིག་རྟེན་གྱི་ཁམས་གཞན་ནས་གཞན་དུ་འགྲོ་བའམ་ཐེག་པ་དམན་པའི་སྒྲ་མི་གྲག་པའི་འཇིག་རྟེན་གཞན་དང་གཞན་ནམ་སེམས་ཅན་གྱི་ཚེ་དཔག་ཏུ་མེད་པའི་འཇིག་རྟེན་གྱི་ཁམས་གཞན་དང་གཞན་ནས་དཀོན་མཆོག་གསུམ་གྱི་སྒྲ་མི་གྲག་པའི་འཇིག་རྟེན་གྱི་ཁམས་གཞན་དུ་སོང་ནས་དེ་དག་ཏུ་དོན་བྱས་ནས་འཚང་རྒྱ་བའོ། ། དེའི་འོག་ཏུ་རྒྱུན་དུ་ཞུགས་པའི་ཁྱད་པར་ལ་གནས་པ་རིགས་ནས་རིགས་སུ་སྐྱེ་བ་གཉིས་ལས། མིའི་རིགས་ནས་རིགས་སུ་སྐྱེ་བ་ནི་བྱང་ཆུབ་སེམས་དཔའ་བསམ་གཏན་དང༌། གཟུགས་མེད་པའི་སྙོམས་པར་འཇུག་པ་ཐོབ་པ་དག་ཐབས་མཁས་པས་མིའི་རིགས་རྒྱལ་རིགས་དང༌། བྲམ་ཟེ་དང༌། ཁྱིམ་བདག་གི་རིགས་ཤིང་ས་ལ་ཆེན་པཽ་ལྟ་བུ་རྣམས་སུ་སྐྱེ་བའོ། ། ལྷའི་རིགས་ནས་རིགས་སུ་སྐྱེ་བ་ཡང་རྒྱལ་ཆེན་རིགས་བཞི་ལ་སོགས་པའི་ལྷའམ་གཟུགས་ཀྱི་ལྷ་ཚངས་པ་ཆེན་པོར་རིགས་ནས་རིགས་སུ་སྐྱེ་བའོ། ། དེ་དག་ནི་ཉོན་མོངས་པ་གསུམ་པ་དང་བཞི་པ་སྤངས་པ་དང་དེའི་གཉེན་པོ་ཟག་པ་མེད་པའི་དབང་པོ་ཐོབ་པ་དང༌། སྐྱེ་བ་གཉིས་གསུམ་ལྷག་པས་རྒྱུན་དུ་ཞུགས་པའི་དངོས་གཞི་བས་ཁྱད་པར་དུ་འཕགས་སོ། ། དེའི་འོག་ཏུ་ལན་ཅིག་ཕྱིར་འོང་བའི་ཁྱད་པར་བར་ཆད་གཅིག་པ་སྟེ། དེ་ནི་དེ་ལྟར་སྤྱོད་པའི་བྱང་ཆུབ་སེམས་དཔའ་བསམ་གཏན་དང་ཚད་མེད་པ་དང་གཟུགས་མེད་པ་དང་བྱང་ཆུབ་ཀྱི་ཕྱོགས་དང་མངོན་པར་ཤེས་པ་དྲུག་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་དུ་ཐོབ་པ་དགབདེན་པ་རྟོགས་པའི་དོན་དུ་སྤྱོད་ཀྱང་བདེན་པ་མངོན་དུ་མི་བྱེད་པ་སྟེ། དེ་རྣམས་གཅིག་གིས་ཐོགས་པ་ཡིན་ནོ། ། དེ་ཡང་ཉོན་མོངས་པའི་རྣམ་པ་བདུན་དང་བརྒྱད་པ་སྤངས་ཤིང༌། དེའི་གཉེན་པོ་ཐོབ་པ་དང་སྐྱེ་བ་གཅིག་ལྷག་ལུས་པར་ལན་གཅིག་ཕྱིར་འོང་བ་ལས་ཁྱད་པར་ཡོད།

ཕྱིར་མི་འོངས་པའི་ཁྱད་པར་གནས་པ་བར་མ་དོར་མྱ་ངན་ལས་འདའ་བ་ནི་སྔ་མ་ལྟ་བུའི་བྱང་ཆུབ་སེམས་དཔའ་ཐབས་མཁས་པས་ཚངས་རིས་ནས་འོག་མིན་གྱི་བར་དུ་སྐྱེ་བ་བླངས་ནས་དེར་སངས་རྒྱས་ཏེ། འདིར་བྱང་ཆུབ་པ་ལ་སོགས་པ་སྟོན་པ་ཡིན་ནོ། ། སྐྱེས་ནས་མྱ་ངན་ལས་འདའ་བ་ནི་སྙིང་རྗེ་བྱང་ཆུབ་ལ་འདུག་ནས་སེམས་དང་པོ་བསྐྱེད་པ་ཉིད་ཀྱིས་སངས་རྒྱས་ཏེ། ཆོས་ཀྱི་འཁོར་ལོ་བསྐོར་ནས་སེམས་ཅན་གྱི་དོན་བྱས་ཏེ་མྱ་ངན་ལས་འདས་ནས། དམ་པའི་ཆོས་བསྐལ་བའམ་བསྐལ་བ་ལས་ལྷག་པར་གནས་པའོ། ། མངོན་པར་འདུ་བྱེད་པ་དང་བཅས་པར་མྱ་ངན་ལས་འདས་པ་ནི། བྱང་ཆུ་སེམས་དཔའ་ཕ་རོལ་ཏུ་ཕྱིན་པ་དྲུག་ལ་སྤྱོད་པ་དག་འཇིག་རྟེན་གྱི་ཁམས་གཞན་དང་གཞན་དུ་སོང་ཞིང་སེམས་ཅན་གྱི་དོན་ལ་བརྩོན་པར་བྱས་ནས་བསྐལ་བ་གྲངས་མེད་ཚད་མེད་པས་འཚང་རྒྱ་བའོ། ། མངོན་པར་འདུ་བྱ་བ་མེད་པར་མྱ་ངན་ལས་འདའ་བ་ནི་སེམས་དང་པོ་བསྐྱེད་པ་ཉིད་ཀྱིས་བྱང་ཆུབ་སེམས་དཔའི་སྐྱོན་མེད་པ་ལས་འདའ་ཞིང་ཕྱིར་མི་ལྡོག་པའི་ས་ལ་གནས་ཏེ། བྱང་ཆུབ་སེམས་པ་བྱེ་བ་ཁྲག་ཁྲིག་དུ་མ་དང་ལྷན་ཅིག་སངས་རྒྱས་ཀྱི་ཞིང་སྦྱངས་པ་ལ་སོགས་པ་བྱས་ནས་འཇིག་རྟེན་གྱི་ཁམས་སྣ་ཚོགས་པར་འཚང་རྒྱ་བའོ།། དེའི་འོག་ཏུ་ལྔ་པ་གོང་དུ་འཕོ་བ་གང་ཟག་ཅིག་ཏུ་བཞག་གོ ། དེ་ཡང་འོག་མིན་གྱི་མཐར་ཐུག་པར་འགྲོ་བ་གསུམ་དང༌། སྲིད་པའི་རྩེ་མོའི་མཐར་ཐུག་པར་འགྲོ་བའོ། ། གསུམ། དེ་ལས་དང་པོ་ནི་འཕར་བ་སྟེ། དེ་ནི་བསམ་གཏན་བཞི་རྫོགས་པར་བྱས་ནས་བསམ་གཏན་གསུམ་ལས་ཉམས་པར་བྱས་ཏེ་བསམ་གཏན་དང་པོ་སྒྲུབ་པ་ལ་བརྟེན་ནས་ཚངས་རིས་སུ་སྐྱེ་སྟེ། སྔོན་གོམས་པའི་དབང་གིས་བསམ་གཏན་བཞི་པ་སྐྱེ་བ་ཟག་པ་མེད་པའི་ལམ་དང་སྤེལ་མར་བསྒོམས་པས་དེ་ནས་ཤི་འཕོས་ཏེ་འོག་མིན་དུ་སྐྱེ་སྟེ། སངས་རྒྱས་ཀྱི་ཞིང་གཞན་སྣ་ཚོགས་སུ་མངོན་པར་འཚང་རྒྱ་བའོ། ། གཉིས་པ་ཕྱེད་དུ་འཕར་བ་ནི་སྔ་མ་ལྟ་བུ་ཚངས་རིས་ནས་འཕོས་ནས་གནས་གཙང་མའི་གནས་གཞན་མི་ཆེ་བ་ནས་ཤིན་ཏུ་མཐོང་བའི་བར་དུ་སྐྱེས་ཏེ།

དེ་ནས་འོག་མིན་དུ་སྐྱེས་ནས་སངས་རྒྱས་ཀྱི་ཞིང་གཞན་སྣ་ཚོགས་སུ་འཚང་རྒྱ་བའོ། ། གནས་ཐམས་ཅད་དུ་འཆི་འཕོ་བ་ནི་དགའ་ལྡན་གྱི་ནས་སྦྱངས་ནས་ཚངས་རིས་ནས་འོག་མིན་གྱི་བར་གནས་གཞན་ཐམས་ཅད་སྐྱེ་བ་བཟུང་ནས་ངན་སོང་གི་སྐྱེ་གནས་ཀྱི་བར་ལ་ཆོས་བསྟན་པ་དང༌། ཕྱོགས་བཅུའི་སངས་རྒྱས་ཀྱི་ཞིང་དུ་སོང་ནས་སེམས་ཅན་སྨིན་པ་ལ་སོགས་པར་བྱས་ནས་སངས་རྒྱས་ཀྱི་ཞིང་གཞན་སྣ་ཚོགས་སུ་འཚང་བརྒྱའོ། ། སྲིད་པའི་རྩེ་མོར་མཐར་ཐུག་པར་འགྲོ་བ་ནི་བསམ་གཏན་དང་སྙོམས་པར་འཇུག་པ་མཐ་དག་བསྒྲུབས་ཏེ་ཚངས་རིས་ནས་དགེ་རྒྱས་ཀྱིས་མཚོན་པ། སྤྲིན་མེད་དང་བསོད་ནམས་སྐྱེས་ཀྱི་བར་དུ་སྐྱེས་ནས་གཙང་མ་རིགས་ལྔ་བཀོལ་ཏེ། ནམ་མཁའ་མཐ་ཡས་ནས་བཟུང་ནས་སྲིད་པའི་རྩེ་མཽར་སྐྱེ་སྟེ། སངས་རྒྱས་ཀྱི་ཞིང་གཞན་སྣ་ཚོགས་པར་འཚང་རྒྱ་བའོ། ། གཟུགས་ཀྱི་ཆགས་པ་བཅོམ་པ་ནི་འདི་ནས་གཟུགས་མེད་པའི་གནས་སུ་སྐྱེས་ཏེ་སངས་རྒྱས་ཀྱི་ཞིང་སྣ་ཚོགས་སུ་སངས་རྒྱ་བའོ། ། བདུན་པ་མཐོང་བའི་ཆོས་ལ་མྱ་ངན་ལས་འདའ་བ་ནི་བྱང་ཆུབ་སེམས་དཔའ་ལུས་མཚན་གྱིས་བརྒྱན་པ་དང༌། དབང་པོ་ཡོངས་སུ་དག་པ་དང༌། ངན་སོང་སྤངས་པ་དང༌། བདག་བསྟོད་པ་ལ་སོགས་པ་དང་བྲལ་བ་མཐོང་ན་འགྲོ་བ་མང་པོ་རྒལ་བ་དག་ཚེ་དཔག་ཏུ་མེད་པ་དང་ལྡན་ཞིང་འཁོར་ལོས་བསྒྱུར་བའི་རྒྱལ་སྲིད་སྟོང་ཕྲག་དུ་མ་འཛིན་པ་དང༌། དེ་ལ་གནས་ནས་སངས་རྒྱས་མང་པོ་ལ་མཆོད་པ་བྱས་ནས་ཕྱིས་ལུས་དེ་ཉིད་ཀྱིས་འཇིག་རྟེན་གྱི་ཁམས་དེ་ཉིད་དུ་འཚང་རྒྱ་བའོ། ། མྱ་ངན་ལས་འདའ་བ་དང་འདྲ་བའི་ཆོས་ལུས་ཀྱིས་མངོན་སུམ་དུ་བྱེད་པ་ནི་བསམ་གཏན་དང་པོ་ནས་འདུས་ཤེས་མེད་མིན་གྱི་སྐྱེ་མཆེད་ཀྱི་བར་རེ་རེ་ལས་ལངས་ནས་འགོག་པ་ལ་སྙོམས་པར་འཇུག་པ་སྟེ་ཐབས་མཁས་པས་བསམ་བསྟན་ལ་སོགས་པའི་དབང་གིས་མི་སྐྱེ་བར་འཇིག་རྟེན་གྱི་ཁམས་གཞན་དུ་དམྱལ་བའི་གནས་ལ་སོགས་པར་ཡང་སྐྱེ་བ་བཟུང་ནས་སངས་རྒྱས་ཀྱི་ཞིང་སྣ་ཚོགས་སུ་འཚང་བའོ།

། དགྲ་བཅོམ་པའི་རྒྱུ་ལ་ཞུགས་པ་ནི་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་ལ་གནས་པ་དག་སེམས་ཅན་ལོག་པར་ལྟ་བའི་མུན་པ་ཅན་རྣམས་ལ་སངས་རྒྱས་ཀྱི་ཆོས་ཀྱིས་སྣང་བར་བྱེད་ཅིང་བདག་ཉིད་ཀྱང་སང་མ་རྒྱས་ཀྱི་བར་དུ་སངས་རྒྱས་ཀྱི་ཆོས་ཀྱི་སྣང་བ་དང་མི་འབྲལ་བ་ཡིན་ཏེ། དེ་ནི་ས་བཅུ་པ་ལ་གནས་པ་ཁོ་ནའོ། ། ལམ་ཤེས་པའི་སྒོམ་པའི་ལམ་གྱི་སྤང་བྱ་དགུ་པོ་འཇིག་རྟེན་པའི་ལམ་མངོན་དུ་སོང་ན་སྲིད་པའི་རྩེ་མོའི་ཉོན་མོངས་པ་བརྒྱད་པ་སྤངས་པ་སྐྱེ་བ་གཅིག་གིས་ཐོགས་པར་བཤད་པ་མི་འཐད་པར་འགྱུར་བའི་ཕྱིར་དང༌། སྲིད་པའི་རྩེ་མོ་ཉོན་མོངས་པ་མ་གཏོགས་པ་མཐོང་ལམ་ཉིད་ཀྱིས་སྤོང་བར་བཤད་པ་ནི། ཉན་ཐོས་ཀྱི་ཚུལ་དང་བསྟུན་ནས་བཤད་པ་ཙམ་ཡིན་གྱི། སྒྲ་ཇི་བཞིན་པ་ནི་མིན་ཏེ། ཉོན་མོངས་པའི་སྒྲིབ་པ་སྤཽང་བརའདོད་ན་ནི། དུ་སྤོང་བས་ན་ཕྱིར་མི་འོངས་པ་མ་ཡིན་པའི་གང་ཟག་ཤེས་བྱའི་སྒྲིབ་པ་སྤང་བྱར་འདོད་ན་ཡང་མཐོང་ལམ་གྱི་སྔ་རོལ་གྱི་འཇིག་རྟེན་པའི་ལམ་གྱིས་སྤང་བྱར་མི་འཐད་པའི་དེ། དེ་ནི་རྣམ་པར་རྟོག་པ་ཡིན་པས་ཤེས་བྱའི་སྒྲིབ་པའི་རང་བཞིན་ཡིན་པའི་ཕྱིར་རོ། ། དེ་འཇིག་རྟེན་པའི་ལམ་གྱི་སྤང་བྱ་ཡིན་ན་ནི་སྲིད་པའི་རྩེ་མོའི་ཉོན་མོངས་པ་མ་གཏོགས་པ་མཐོང་ལམ་གྱི་སྔ་རོལ་གྱི་འཇིག་རྟེན་པའི་ལམ་གྱི་སྤང་བྱར་མི་འཐད་པའི་ཕྱིར་རོ། ། འོག་མ་མཐོང་ལ་ཡོད་པར་བཤད་པ་མི་འཐད་པར་འགྱུར་བའི་ཕྱིར་རོ། ། འོ་ན་འཇིག་རྟེན་ལས་འདས་པའི་སྒོམ་ལམ་ཉིད་ཀྱིས་ཉོན་མོངས་པ་ཆེ་འབྲིང་སྤངས་པ་ལ་ལྟོས་ནས་ལན་ཅིག་ཕྱིར་འོང་བའི་འབྲས་བུ་ལ་ཞུགས་པ་ལ་སོགས་པ་རྣམ་པར་འཇོག་པ་ན་མི་འཐད་པ་ཅི་ཡོད་ཅེ་ན། བརྗོད་པ་ཉོན་མོངས་པའི་སྒྲིབ་པ་ཆེ་འབྲིང་སྤངས་པ་ལ་ལྟོས་ནས་དེ་ལྟར་འཇོག་པ་ནི་མི་འཐད། སྲིད་པའི་རྩེ་མོའི་ཉོན་མོངས་པ་སྤངས་པ་ནི་སངས་རྒྱས་ཉིད་ཡིན་པར་བཤད་པ་དང༌། དེའི་བརྒྱད་པ་མན་ཆད་སྤངས་པས་ས་བཅུ་པར་བཤད་པ་མི་འཐད་པའི་ཕྱིར།

ཤེས་བྱའི་སྒྲིབ་པ་ལ་ལྟོས་ནས་དེ་ལྟར་འཇོག་ན་ཡང་དེ་ལ་ཁམས་གསུམ་གྱི་དབྱེ་བ་མེད་པས་འདོད་ཁམས་ཀྱི་ཆུང་ངུའི་ཆུང་ངུ་སྤངས་པ། ཕྱིར་མི་འོངས་པར་བརྗོད་པ་མི་འཐད་དེ། དེ་སྤངས་ན་ཁམས་གསུམ་པ་མཐའ་དག་སྤངས་པས་སངས་རྒྱས་ཉིད་དུ་རིགས་པའི་ཕྱིར་རོ། ། དེ་ལ་ཁམས་གསུམ་གྱི་དབྱེ་བ་མེད་པ་ཡང་ཁམས་གསུམ་པའི་སེམས་ཀྱི་སྤང་བྱ་མ་ཡིན་པའི་ཕྱིར་ཏེ། ཉོན་མོངས་པའི་སྒྲིབ་པ་ནི་གཟུགས་དང་གཟུགས་མེད་པའི་སེམས་ཀྱི་སྤང་བྱ། འདོད་པའི་སེམས་ཀྱིས་མི་སྤཽང་བ་ནི། འདོད་པར་གཏོགས་པ་གཟུགས་མེད་ཀྱི་སྤང་བྱ། གཟུགས་ཁམས་ཀྱི་སྤང་བྱ་མི་སྤོང་བ་ནི། གཟུགས་ཁམས་པ་གཟུགས་མེད་ཀྱི་སྤང་བྱ་མ་ཡིན་པའི་གཟུགས་མེད་དུ་གཏོགས་པར་འཇོག་པ་ཡིན་ན། འདི་ལ་ནི་དེ་ལྟར་བྱར་མེད་དོ། ། དེས་ན་འདི་ནི་སྤངས་པ་ལ་ལྟོས་ནས་བཞག་པ་ཉན་ཐོས་ཀྱི་གང་ཟག་དང་ཆོས་མཐུན་པ་ཁྱད་པར་ཅན་ལ་བརྟེན་ནས་རྣམ་པར་བཞག་པ་ཙམ་ཡིན་གྱི། ཉན་ཐོས་ཀྱི་ཇི་ལྟ་བ་བཞིན་སྤངས་པ་ལ་ལྟོས་ནས་བཞག་པ་ནི་མ་ཡིན་པར་ངེས་སོ། ། རང་སངས་རྒྱས་ནི་བྱང་ཆུབ་སེམས་དཔའ་གང་དག་གི་སངས་རྒྱས་མི་བཞུགས་ཤིང་ཉན་ཐོས་མེད་པའི་འཇིག་རྟེན་གྱི་ཁམས་སུ་རང་བྱང་ཆུབ་ཏུ་སངས་རྒྱས་ནས་ཐབས་མཁས་པས་སྲོག་ཆགས་མང་པོ་ཐེག་པ་གསུམ་ལ་བཀོད་ནས་དེའི་འོག་ཏུ་མངོན་པར་རྫོགས་པར་འཚང་རྒྱ་བའོ།

 ། དེ་ཡང་དོན་བྱས་མ་ཡིན་དེ་སངས་རྒྱས། ། མེད་པར་སྐྱེས་ནས་སྤྲུལ་དོན་གཉེར། ། བསམ་གཏན་དོན་བརྩོན་བརྟེན་ནས་ནི། ། བྱང་ཆུབ་དམ་པ་ཐོབ་པར་འགྱུར། ། ཞེས་བཤད་པ་ཉིད་ཡིན་པར་བལྟའོ། ། དབང་པོ་རྟུལ་དང་རྣོན་པོ་དག། ཅེས་བྱ་བ་ལ་སོགས་པའི་ཚིགས་སུ་བཅད་པས་ནི་རྒྱུན་དུ་ཞུགས་པ་དང་ལན་གཅིག་ཕྱིར་འོང་བ་དང་ཕྱིར་མི་འོངས་པའི་དངོས་གཞི་ལ་གནས་པ་གསུམ་དང༌། དགྲ་བཅོམ་པའི་རྒྱུན་ལ་ཞུགས་པ་སྟེ་བཞི་པོ་དངོས་སུ་སོ་སོར་མ་གྲངས་པར་ལྷག་མ་དངོས་སུ་བགྲང་བར་བལྟའོ། ། བཞི་པོ་དེ་ཡང་དད་དང་མཐོང་ཐོབ་ཞེས་བྱ་བས་མཚོན་ཏེ། དེ་གཉིས་ཀྱི་གཙོར་འབྲས་བུ་གཉིས་པ་དང༌། གསུམ་པ་ལ་ཞུགས་པ་བརྗོད་ཀྱང་དེ་དང་དད་པས་མོས་པ་དང༌། མཐོང་བས་ཐོབ་པ་དང་རིགས་འདྲ་བ་གཞན་ལྷག་མ་བཞི་འཕངས་པའི་ཕྱིར་ཏེ། ཕྱིར་མི་ལྡོག་པའི་འཁོར་ལོའི་མདོ་ལས་ཀྱང༌། ། དད་པའི་རྗེས་སུ་འབྲང་བ་དང་ཆོས་ཀྱི་རྗེས་སུ་འབྲང་བ་དང༌། བརྒྱད་པ་དང་རྒྱུན་དུ་ཞུགས་པ་དང་ལན་གཅིག་ཕྱིར་འོང་བ་དང༌། ཕྱིར་མི་འོངས་པ་དང༌། ཉན་ཐོས་དང༌། རང་སངས་རྒྱས་ཞེས་བྱ་བ་ནི་གང་ཟག་དགུ་བཤད་པ་དེ་དག་ནི་བྱང་ཆུབ་སེམས་དཔའ་ཉིད་ལ་དེ་སྐད་བརྗོད་པར་གསུངས་པས་ན་གང་ཟག་ཉི་ཤུ་པོ་འདི་ཡང་བྱང་ཆུབ་སེམས་དཔའ་ཉིད་ཡིན་པར་འཐད་པ་ཡིན་ནོ། ། ངེས་པར་འབྱེད་པའི་ཆ་དང་མཐུན་པ་ཡང་གཉིས་ལས་དང་པོ་བྱང་ཆུབ་སེམས་དཔའ་ངེས་པར་འབྱེད་པའི་ཆ་དང་མཐུན་པ་ཁྱད་པར་དུ་བྱེད་པའི་ཆོས་མདོར་བསྟན་པ་ནི། དམིགས་པ་དང་ནི་རྣམ་པ་དང་ཞེས་བྱ་བའི་ཚིགས་བཅད་གཉིས་འགྲེལ་པ་དང་བཅས་པའོ། ། བྱང་ཆུབ་སེམས་དཔའ་རྣམས་ནི་ངོ་བོ་ཉིད་ཀྱིས་ཁྱད་པར་རྣམ་པར་འབྱེད་པར་མི་ཟད་ཀྱི། འོན་ཀྱང་གཞན་ཡང་རྣམ་པར་བྱེད་དེ་ཞེས་བྱ་བ་ནི་ཁ་ཅིག་ཏུ་རྒྱུའི་སྒོ་ནས་ཞེས་བྱ་བ་སྟེ། རྒྱུ་རྣམ་པར་བྱས་པའི་སྒོ་ནས་བདེན་པ་བཞིའི་དངོས་པོ་ལ་དམིགས་པ་ཡིན་ལ་ཞེས་འབྲེལ་ཏེ་ཕྱི་མར་དེ་བཞིན་ནོ། ། རྒྱུ་ནི་འབྲས་བུ་སྐྱེད་པའི་ནུས་པ་ཡིན་པས་དེ་རྣམ་པར་འབྱེད་པ་ནི་བཟོད་པ་འབྲིང་སྟེ་དེ་སྐྱེ་བ་དང་ངེས་པར་འབྱུང་བ་མེད་པ་འདི་ནི་རྟོགས་པས་ལུས་དང་ངག་དང་ཡིད་དང༌།

ཞིང་དང་མཚན་ཡོངས་སུ་དག་པའི་རྒྱུ་ཡིན་ནོ་ཞེས་འཛིན་པའི་ཕྱིར་རོ། ཁ་ཅིག་ཏུ་ནི་འབྲས་བུའི་སྒོ་ནས་ཞེས་བྱ་བ་ནི་ཆོས་མཆོག་ཆུང་ངུ་སྟེ། དཔའ་བར་འགྲོ་བ་ལ་སོགས་པའི་ཏིང་ངེ་འཛིན་འདི་ནི་སེམས་ཅན་ལ་ཕན་པའི་འབྲས་བུ་དང་ལྡན་པ་ཡིན་ནོ་ཞེས་རྟོགས་པའི་ཕྱིར་རོ། ། སྔ་མ་ནི་འབྲས་བུ་ཉིད་མངོན་དུ་མ་རྟོགས་པར་དེ་སྐྱེད་པའི་ནུས་པ་རྣམ་པར་འབྱེད་པའི་ཡིན་ལ། འདིར་ནི་འབྲས་བུ་ཉིད་དམིགས་པ་དེ་ལ་དངོས་སུ་ཡོད་པར་རྟོགས་ནས་རྣམ་པར་བྱེད་པ་ཡིན་ནོ། ཁ་ཅིག་ཏུ་ངོ་བོ་ཉིད་ཀྱི་སྒོ་ནས་ཞེས་བྱ་བས་ན་བཟོད་པ་ཆུང་ངུ་སྟེ། དོན་དམ་པར་ངོ་བོ་མེད་པ་འདི་ཉིད་ཀུན་རྫོབ་ཏུ་ངོ་བོ་ཡོད་པ་ཡིན་ནོ་ཞེས་རྟོགས་པའི་ཕྱིར་རོ། ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་ཞེས་བྱ་བ་ནི་ལྷག་དགུ་པོ་སྟེ། དོན་དམ་པར་རྣམ་པར་འབྱེད་པའི་ཕྱིར་ཏེ། རྣམ་པ་གཞན་གྱིས་ཀྱང་ཞེས་བྱ་བ་ནི་མི་རྟག་པ་ཉིད་ལ་སོགས་པའི་ངོ་བོ་ཉིད་ཀྱི་ཁྱད་པར་རྣམ་པས་བྱེད་པའོ། ། དེ་ལྟར་ཀུན་རྫོབ་དང་དོན་དམ་པ་གཉིས་ལས། ཀུན་རྫོབ་ལ་རྒྱུ་དང་འབྲས་བུ་དང་ངོ་བོ་ཉིད་དེའི་ཁྱད་པར་བཞི་རྣམ་པར་འབྱེད་པ་ཡིན་ལ། དོན་དམ་པ་ལ་ནི་ཆོས་ཉིད་ཀྱི་རྣམ་པ་ཁོ་ནར་ཟད་དོ། ཁྱད་པར་གྱི་ཆོས་མངོན་བསྟན་པ་དེ་ཉིད་རྒྱས་པར་འཆད་པ་ནི་དམིགས་པ་དང་རྣམ་པའི་ཁྱད་པར་ཇི་ལྟ་བུ་ཞིག་ཡིན་ཞེ་ན། ཞེས་བྱ་བའོ། ། འདི་ལ་གསུམ་ལས་དམིགས་པ་ལ་སོགས་པ་བཞི་རྒྱས་པར་འཆད་པ་ནི། དམིགས་པ་མི་རྟག་ལ་སོགས་པ་ཞེས་བྱ་བ་ལ་སོགས་པ་ཚིགས་སུ་བཅད་པ་བདུན་འགྲེལ་པ་དང་བཅས་པའོ། ། དེ་ལ་དྲོད་ཆུང་ངུའི་དམིགས་པ་དང་རྣམ་པ་ནི་བདེན་པ་བཞིའི་དབང་དུ་བྱས་ཏེ། དམིགས་རྣམ་གྱི་དོན་བསྟན་པ་དང༌། རྣམ་པའི་དོན་བཤད་པ་དང་འགོག་པ་དང་ལམ་གྱི་དབང་དུ་བྱས་ནས་དམིགས་པའི་ཁྱད་པར་མཚན་མ་མེད་པའི་དོན་བཤད་པ་གསུམ་གྱིས་མདོ་ནས་བཤད་དེ། དེ་ལ་སྡུག་བསྔལ་གྱི་བདེན་པའི་དམིགས་རྣམ་གྱི་དོན་བསྟན་པ་ནི།

བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་མི་རྟག་ཅེས་བྱ་བ་དང་སྡུག་བསྔལ་བ་དང་སྟོང་པ་དང་བདག་མེད་ཅེས་བྱ་བ་ལྡོག་ཟླ་དང་བཅས་པར་མངོན་པར་ཞེས་པ་དང༌། ལྷག་པར་གནས་པ་དང་ཀུན་ཤེས་པ་དང་སྟོང་པ་དང་སྨོན་པ་མེད་ཅེས་བྱ་བ་མངོན་པར་ཞེན་པ་ལ་སོགས་པ་མཐུན་པའི་ཆོས་ལ་སྲེད་པ་སྐྱོན་དུ་འགྱུར་བའོ་ཞེས་བྱ་བ་ཕུང་པོ་ལྔ་ལ་སྦྱར་བ་ནི་འབྲས་བུར་གྱུར་པ་ལའོ། ། ཀུན་འབྱུང་ལ་ནི་གཟུགས་འདི་ལྟར་སྤངས་པར་བྱའོ། ། གཟུགས་འདིས་སྤང་བར་བྱའོ། ། ཞེས་མངོན་པར་ཞེན་པ་ཞེས་བྱ་བ་ལ་སོགས་པ་ཕུང་པོ་ལྔ་ལ་སྦྱར་བའོ། ། དེ་ཉིད་གཉིས་ཀ་ཉེ་བར་བསྡུ་བ་ནི་སྡུག་བསྔལ་འདི་ལྟར་ཡོངས་སུ་ཤེས་པར་བྱའོ་ཞེས་བྱ་བ་ལ་སོགས་ཚིག་བཞིའོ། ། འགོག་པའི་དབང་དུ་བྱས་ཏེ་བསྟན་པ་ནི་འགོག་པ་འདི་ལྟར་ཞེས་བྱ་བ་དང༌། འདིས་ཞེས་བྱ་བའོ། ། ལམ་གྱི་དབང་དུ་བྱས་ཏེ་བསྟན་པ་ནི་ལམ་འདི་ལྟར་ཞེས་བྱ་བ་ལ་སོགས་པའོ། ། མངོན་པར་ཞེན་པ་དང་ལྷག་པར་གནས་པ་དང་ཀུན་ཤེས་པ་ཞེས་བྱ་བ་མ་ཤེས་ན་ལྡོག་པ་ཡང་མི་ཤེས་པས་རྣམ་པའི་དོན་བཤད་པ་ནི་འདི་ནི་ཀུན་ནས་ཉོན་མོངས་པའོ། ། ཞེས་བྱ་བ་ནས་སྐྱོན་དུ་འགྱུར་བའོ་ཞེས་བྱ་བའི་ཕྱིར་རོ། ། དེས་ཀྱང་ཤེས་བྱ་ལ་སྤང་བར་བྱ་བ་དང་སྤང་བར་བྱ་བ་མ་ཡིན་པར་ཞེན་པ་དང་སྤྱོད་པ་ལ་བསླབ་པར་བྱ་བ་དང༌། བསླབ་པར་བྱ་བ་མ་ཡིན་པར་ལྷག་པར་གནས་པ་དང༌། སྦྱིན་པ་ལ་སོགས་པ་རབ་ཀྱི་མཐར་ཕྱིན་པ་འབྲས་བུར་གྱུར་པ་དང༌། དེ་ལྟ་བུ་མ་ཡིན་པ་ལ་ཐོབ་པར་བྱ་བ་ཐབས་མཁས་པ་དང༌། དེ་ལྟ་མ་ཡིན་པར་ཀུན་ཤེས་པ་ཡིན་ནོ་ཞེས་གསལ་བར་བསྟན་ཏེ། འདིར་འགོག་པ་དང་ལམ་དག་རྣམ་པར་ཐར་པའི་སྒོ་མཚན་མ་མེད་པ་ཡིན་པས། དེ་དག་ལ་མཚན་མ་མེད་པའི་དོན་གསུམ་པོ་དམིགས་པའི་རང་བཞིན་དུ་བརྗོད་པའི་ཕྱིར་གཞུང་འདི་དག་ཉེ་བར་བཀོད་དོ་ཞེས་འཕགས་པ་རྣམ་པར་གྲོལ་བའི་སྡེས་གསུངས་པ་དེ་ནི་སྒྲ་ཇི་ལྟ་བ་ཡིན་པར་མི་འཐད་དེ།

གཞུང་འདིས་ནི་མངོན་པར་ཞེན་པ་དང་ལྷག་པར་གནས་པ་དང་ཀུན་མཁྱེན་པ་མེད་པའི་དོན་ལྡོག་པའི་སྒོ་ནས་བརྗོད་པ་ཡིན་ལ་དེ་ཡང་བདེན་པ་བཞི་ཁའི་དམིགས་པའི་ཁྱད་པར་དུ་གྱུར་པའི་རྣམ་པ་ཡིན་གྱི་མཚན་མ་མེད་པའི་དོན་ནི་མ་ཡིན་པའི་ཕྱིར་ཏེ། དེ་ནི་དམིགས་པ་ཉིད་ཀྱྀ་ཕྱིར་དང༌། སྡུག་བསྔལ་དང་ཀུན་འབྱུང་ལ་མེད་པའི་ཕྱིར་རོ། ། ཡོད་ན་ནི་སྔ་མ་མེད་པའི་རྣམ་པ་སྤངས་པ་ཡང་འགལ་ལོ། ། དེས་ན་འཕགས་པ་རྣམ་གྲོལ་སྡེའི་དགོངས་པ་དཔྱད་པར་རིགས་སོ། ། བདེན་པ་གཉིས་ཀྱི་མཚན་མ་མེད་པའི་དོན་བཤད་པ་ནི་སྐྱོན་མེད་པ་གང་ཡིན་ཞེས་བྱ་བ་ལ་སོགས་པའོ། ། དེ་ལ་སྟོང་པ་ཉིད་ཕན་ཚུན་མཐོང་བ་བཀག་པས་ནི་འགོག་པ་ལ་དམིགས་པའི་མཚན་མ་མེད་པ་གསུངས་ལ། གཟུགས་ནས་རྣམ་པ་ཐམས་ཅད་མཁྱེན་པའི་བར་ལ་རློམ་སེམས་བཀག་པ་ནི་ལམ་ལ་རློམ་པའི་མཚན་མ་མེད་པ་གསུངས་པ་ཡིན་ནོ། ། དེ་ལྟར་ན་དྲོད་ཆུང་ངུའི་དམིགས་རྣམ་གི་དོན་ནི་སྡུག་བསྔ ལ་དང་ཀུན་འབྱུང་དག་ལ་སོ་སོའི་རྣམ་པ་བཞི་བཞི་དང་ཐུན་མོང་གི་སྟོང་པ་དང་སྨོན་པ་མེད་པ་ནི་དམིགས་པའོ། ། འགོག་པ་དང་ལམ་ལ་ཡང་སོ་སོའི་རྣམ་པ་བཞི་བཞི་དང་ཐུན་མོང་གི་མཚན་མ་མེད་པ་ནི་དམིགས་པའོ། ། རྣམ་པ་ནི་ཐམས་ཅད་ལ་མངོན་པར་ཞེན་པ་དང་ལྷག་པར་གནས་པ་དང་ཀུན་ཤེས་པ་བཀག་པ་ཡིན་ནོ། ། ངེས་འབྱེད་བཞི་ཁའི་རྒྱུ་ཉིད་ཀྱི་ཁྱད་པར་ནི་བརྗོད་པའི་གཞུང་གསུམ་གའི་རྒྱུར་གསུངས་པའི་སྒོ་ནས་དེའི་བརྗོད་བྱ་རྗོད་བྱེད་དེ་ཐེག་པ་གསུམ་གྱི་རྒྱུར་བསྟན་པ་གསུངས་སོ། ། དྲོ་བ་འབྲིང་གི་དམིགས་པ་ནི་མོས་པ་དང་དེ་ཁོ་ན་ཉིད་ཡིད་ལ་བྱེད་པ་དག་གིས་ཞེས་བྱ་བ་ལ་སོགས་པའོ། ། དེ་ནི་བརྗོད་པའི་བག་ཆགས་གི་དབང་གིས་སྣང་བའི་གཟུགས་ལ་སོགས་པ་ལ་རང་རྒྱུད་པའི་སྒྲུབ་པ་དང༌། དགག་པ་དག་མི་དམིགས་པས་དང་མ་མཐོང་བ་སྟེ། རང་རྒྱུད་པའི་རང་བཞིན་བཀག་པའོ། ། དེའང་མདོ་ནས་བཅོམ་ལྡན་འདས་བདག་གིས་ཆོས་ཐམས་ཅད་ལ་འདུ་བ་དང་འགོད་པ་མ་དམིགས་མ་འཚལ་ཏེ།

མིང་ཙམ་གྱིས་འདུ་བ་དང་འགོད་པར་བགྱིད་པ་ནི་བློ་ལ་འཇགས་སོ་ཞེས་བྱ་བ་ནས་བདག་གིས་གཟུགས་ཀྱི་འདུ་བ་དང་འགོད་པ་མ་དམིགས། ཡང་དག་པར་རྗེས་སུ་མ་མཐོང་ན་བྱང་ཆུབ་སེམས་དཔའ་ཞེས་གང་ལ་མིང་དུ་གདགས་པར་བགྱི་ཞེས་བྱ་བ་ལ་སོགས་པ་སངས་རྒྱས་ནས་ཆོས་ཐམས་ཅད་ཀྱི་དེ་བཞིན་ཉིད་ཀྱི་བར་ལ་དེ་བཞིན་དུ་གསུངས་པའོ། ། རྣམ་པ་ནི་མིང་ཐམས་ཅད་མེད་པ་ཉིད་ཀྱིས་ཞེས་བྱ་བ་ལ་སོགས་པའི་དོན་ནི་བརྗོད་པའི་སྟོབས་ཀྱིས་སྣང་བའི་རང་བཞིན་རྒྱུན་འདྲ་བ་དང་མི་འདྲ་བས་མཚོན་པ་རིགས་འདྲ་བ་དང་མི་འདྲ་བ་དག་དེ་ཁོ་ནར་མེད་པ་ཡིན་ཏེ། མིང་ཉིད་དེ་ཁོ་ནར་མ་གྲུབ་པའི་ཕྱིར་རོ་ཞེས་བྱ་བའོ། ། འདིའི་མདོ་ནི་མིང་དེ་ལ་གནས་པ་ཡང་མ་ལགས། གནས་པ་དང་བྲལ་བ་མ་ལགས། གནས་པ་དང་བྲལ་བ་མ་ལགས་པ་ཡང་མ་ལགས་ཏེ། དེ་ཅྀའི་སླད་དུ་ཞེ་ན། མིང་སྟེ་མ་མཆིས་པས་ཞེས་བྱ་བ་ལ་སོགས་པའོ། ། དྲོད་ཆེན་པོའི་དམིགས་པ་ནི་ཞེན་ནས་བསྟན་པ་དང༌། བརྡ་དང་ཐ་སྙད་ཀྱིས་བརྗོད་པའི་ཆོས་ཐམས་ཅད་དེ་ཀུན་རྫོབ་པའི་དོན་གྲགས་པ་ཐམས་ཅད་དེ། རྣམ་པ་ངོ་བོ་ཉིད་ཀྱིས་སྒྲའི་ཤེས་པ་ལ་མི་སྣང་བས་དགེ་བ་ལ་སོགས་པའི་ཆོས་ཐམས་ཅད་དུ་བརྗོད་དུ་མེད་པའོ། ། དེ་དག་ཀྱང་མདོ་ལས། བྱང་ཆུབ་སེམས་ཞེས་ཆོས་ཀྱི་བརྡར་བགྱི་བ་དང་ཆོས་སུ་གདགས་པ་དེ་ཡང་ཞེས་དམིགས་པར་གསུངས་ནས། ཕུང་པོ་ཁམས་སམ་སྐྱེ་མཆེད་དམ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་དུ་བརྗོད་དུ་མ་མཆིས་ཏེ། གདགས་པ་ཙམ་དུ་བསོ་ཞེས་རྣམ་པ་གསུངས་སོ། ། དེ་ལ་དྲོད་ཆུང་ངུ་ལ་ནི་བདེན་པ་བཞི་རྣམ་པར་བཞག་ནས་དམིགས་རྣམས་གསུངས་ལ། ལྷག་མ་དེ་ལྟར་དངོས་སུ་རྣམ་པར་མ་བཞག་པར་ཕུང་པོ་ལ་སོགས་པ་སྤྱིར་ཉེ་བར་བཟུང་ནས་གསུངས་པར་བལྟའོ། ། རྩེ་མོ་ཆུང་ངུ་དང་འབྲིང་གསུམ་ལས་ཆུང་ངུའི་དམིགས་རྣམ་བདེན་པ་བཞིར་རྣམ་པར་མ་བཞག་པར་སྤྱིར་བརྗོད་པ་ལ། གཟུགས་སོགས་མི་དམིགས་པ་དེ་དག་ནི། དེའི་ངོ་བོ་རང་བཞིན་མེད་ཅེས་བྱ་བ་ནི།

དམིགས་པ་སྟེ། ཕུང་པོ་ནས་རྟེན་འབྲེལ་གྱི་བར་ལ་གནས་པར་མི་བྱ་སྟེ། དེ་རྣམས་ལ་ཆོས་གཞན་ཡང་རང་རང་གི་ངོ་བོས་སྟོང་པའི་ཕྱིར་ཞེས་བྱ་བའོ། ། དེ་དག་གཅིག་གི་རང་བཞིན་གཅིག་ཅེས་བྱ་བ་ནི་རྣམ་པ་སྟེ། ཤེས་བྱ་དང་ལམ་དང་འབྲས་བུའི་མཚན་ཉིད་དོན་དང་དེ་བརྗོད་པའི་ཆོས་དང་དོན་དང་ཆོས་རྟོགས་པའི་ཡོན་ཏན་ཏིང་ངེ་འཛིན་དང་གཟུངས་ཀྱི་སྒོ་རྣམས་ཀྱི་སྟོང་པ་ཉིད་དེ་རྣམས་མ་ཡིན་པ་དང༌། དེ་རྣམས་ལས་གུད་ན་ཡང་སྟོང་པ་ཉིད་མེད་དེ་ཡུན་གཅིག་པའི་ཕྱིར་རོ་ཞེས་བྱ་བའོ། ། རྩེ་མོའི་ཆུང་ངུའི་དམིགས་རྣམ་བདེན་པ་བཞིར་རྣམ་པར་བཞག་པ་ལ་ལྟོས་ཏེ། ཐམས་ཅད་ཀྱི་དམིགས་པའི་དོན་བརྗོད་པ་ན། དེ་མི་རྟག་སོགས་པར་མི་གནས་ཞེས་བྱ་བ་སྟེ། ཕུང་པོ་རྣམས་ཀྱི་མི་རྟག་པ་དང་སྡུག་བསྔལ་བ་དང་བདག་མེད་པ་དང་ཞི་བ་ལ་གནས་པར་མི་བགྱི་ཞེས་བྱས་བས་ནི་སྡུག་བསྔལ་གྱི་བདེན་པ་ལ་དམིགས་པའི་ཁྱད་པར་དང༌། ཕུང་པོ་རྣམས་ཀྱི་སྟོང་པ་དང་མཚན་མ་མེད་པ་དང་སྨོན་པ་མེད་པ་ལ་སོགས་པ་དབེན་པར་གནས་པར་མི་བགྱི་སྟེ་ཞེས་བྱ་བ་ནི་སྒྲ་གཞན་གྱི་བརྗོད་པའི་སྒོ་ནས་རྒྱུ་དང་ཀུན་འབྱུང་བ་དང་རབ་ཏུ་སྐྱེ་བ་དང་རྐྱེན་རྣམས་ལ་གནས་པ་བཀག་པས་ཀུན་འབྱུང་གི་དམིགས་པའི་ཁྱད་པར་དང༌། དེ་བཞིན་ཉིད་དང༌། ཆོས་ཉིད་དང་ཆོས་ཀྱི་དབྱིངས་དང་ཆོས་ངེས་པ་ཉིད་དང་ཡང་དག་པའི་མཐའ་ལ་གནས་པར་མི་བགྱི་སྟེ་ཞེས་བྱ་བས་ནི་འགོག་པའི་བདེན་པའི་དམིགས་པའི་ཁྱད་པར་གསུངས་པ་རྣམས་དང༌། གལ་ལྟེ་གཟུགས་ལ་གནས་ན་གཟུགས་མངོན་པར་བགྱི་བ་ལ་སྤྱོད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ལ་མི་སྤྱོད་དོ། ། ཞེས་བྱ་བ་ལ་སོགས་པས་ལམ་གྱི་དམིགས་པའི་ཁྱད་པར་གསུངས་པའི་དོན་བཞི་ཁའི་དོན་བསྡུས་པའོ། ། སྡུག་བསྔལ་དང་ཀུན་འབྱུང་དང་འགོག་པ་ལ་གནས་པ་འགོག་པའི་འཐད་པ་ནི་དེ་རྣམས་དེ་ཡི་ངོ་བོས་སྟོང་ཞེས་བྱ་བ་སྟེ། མི་རྟག་པ་ལ་སོགས་པ་དེ་རྣམས་རང་གི་ངོ་བོས་སྟོང་པའི་ཕྱིར་རོ།

། ཞེས་བྱ་བ་སྟེ། དེ་ཅིའི་ཕྱིར་ཞེ་ན། གཟུགས་མི་རྟག་པ་ནི་གཟུགས་མི་རྟག་པ་ཉིད་ཀྱིས་སྟོང་པའི་ཕྱིར་རོ་ཞེས་བྱ་བ་ལ་སོགས་པའི་མདོའི་དོན་བསྡུས་པ་ན། བདེན་པ་སྔ་མ་གསུམ་གྱི་རྣམ་པའི་ཁྱད་པར་ནི། དེ་དག་གཅིག་གི་རང་བཞིན་གཅིག་ཅེས་བྱ་བ་སྟེ་མི་རྟག་པ་ཉིད་ཀྱིས་སྟོང་པ་ཉིད་དེ་ཡང་མི་རྟག་པ་ཉིད་མ་ལགས། མི་རྟག་པ་ཉིད་ལས་གུད་ན་ཡང་སྟོང་པ་ཉིད་མ་མཆིས་ཏེ། མི་རྟག་པ་ཉིད་སྟོང་པ་ཉིད་མི་རྟག་པ་ཉིད་དོ་ཞེས་བྱ་བ་ནས་ཡང་དག་པའི་་མཐའི་བར་ལ་དེ་བཞིན་དུ་སྦྱར་བ་བསྡུས་པའོ། ། སྔར་བཤད་པའི་རྩོ་མོ་ཆུང་ངུས་རྟོགས་པར་བྱ་བའི་ལམ་གྱི་དམིགས་པའི་ཁྱད་པར་ལ་གནས་པའི་རྣམ་པ་དང༌། འཆད་པར་འགྱུར་བའི་རྩེ་མོ་འབྲིང་གི་དམིགས་པ་ལ་བརྟེན་པའི་རྣམ་པ་གཉིས་ཀ་བསྡུས་པ་ནི། ཆོས་རྣམས་མི་འཛིན་དང་ཞེས་བྱ་བས་ཏེ། དེ་ཅིའི་སླད་དུ་ཞེ་ན། གཟུགས་ནི་ཡོངས་སུ་བཟུང་བ་མ་མཆིས་པ་དེ་ཞེས་བྱ་བ་ལ་སོགས་པ་ཡང་དག་པའི་མཐའི་བར་ལ་དེ་བཞིན་དུ་སྦྱར་བས་སྟོང་པ་ཉིད་རྣམས་ལ་ཡོངས་སུ་བཟུང་བ་བཀག་པ་དང༌། རྩེ་མོ་འབྲིང་གི་དམིགས་པ་རྫོགས་པའི་འཇུག་ཐོགས་སུ། དེ་ཅིའི་ཕྱིར་ཞེ་ན། དེས་ཡེ་ཤེས་དེ་ནང་དུ་ཡང་དག་པར་རྗེས་སུ་མ་མཐོང་ཞེས་བྱ་བ་ནས། ཆོས་ཐམས་ཅད་བཟུང་དུ་མ་མཆིས་པ་དང༌། བཏང་དུ་མ་མཆིས་པ་གང་ལགས་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་དེ་ནི། ཤེས་རབ་ཀྱི་ཞེས་གསུངས་པ་གཉིས་ཀ་བསྡུས་པའོ། ། རྩེ་མོ་འབྲིང་གི་དམིགས་པ་བསྡུས་པ་ན་དེ་དག་མཚན་མར་མི་མཐོང་ཕྱིར། ། ཞེས་བྱ་བ་སྟེ། རྣམ་པ་ཐམས་ཅད་མཁྱེན་པ་ཉིད་ནི་མཚན་མར་བགྱི་བ་མ་ལགས་ཏེ་ཞེས་བྱ་བ་ནས། མཚན་མ་དེ་དག་གང་ཞེ་ན། གཟུགས་ནི་མཚན་མའོ་ཞེས་བྱ་བ་ལ་སོགས་པ་དོན་དང་ཆོས་ཐམས་ཅད་ལ་དེ་བཞིན་དུ་གསུངས་པ་རྣམས་བསྡུས་པའོ། ། རྩེ་མོ་ཆེན་པོའི་དམིགས་པ་སྟོན་པ་ནི་ཤེས་རབ་ཀྱིས་ནི་ཡོངས་རྟོགས་པ་ཞེས་བྱ་བ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཅི་ཞིག་གང་གི་གང་ཡིན་ཆོས་ཐམས་ཅད་མི་དམིགས་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནམ་ཞེས་བྱ་བ་བསྡུས་པ་སྟེ།

ཕུང་པོ་ལ་སོགས་པ་ཅི་ཞིག་སྟེ་མཚན་ཉིད་ཅི་ཡིན། གང་གི་སྟེ་འབྲེལ་བ་ཅན་གང་གི་ཡིན། གང་ཡིན་ཏེ་ངོ་བོ་གང་ཡིན་ཞེས་རྟོག་པའོ་རྣམ་པ་སྟོན་པ་ནི་ཐམས་ཅད་དམིགས་སུ་མེད་པའི་བར་རོ་ཞེས་བྱ་བ་སྟེ། ཚེ་དང་ལྡན་པ་ཤ་རི་བུ་ནང་སྟོང་པ་ཉིད་ལ་སོགས་པའི་ཕྱིར་གཟུགས་མེད་ཅིང་མི་དམིགས་སོ་ཞེས་བྱ་བ་ནས་རྣམ་པ་ཐམས་ཅད་མཁྱེན་པའི་བར་ལ་ཡང་དེ་བཞིན་དུ་སྦྱར་བ་བསྡུས་པའོ། ། དེ་ནི་འཕགས་པ་རྣམ་གྲོལ་སྡེའི་བཤད་པའོ། ། བཙུན་པ་རིན་ཆེན་འབྱུང་གནས་ཞི་བ་ན་རེ་ནི། གཟུགས་སོགས་མི་གནས་དེ་དག་ནི། ། དེའི་ངོ་བོར་རང་བཞིན་མེད་ཅེས་བྱ་བ་ནི་དམིགས་པར་བཞག་པ་དང༌། དེ་དག་གཅིག་གི་རང་བཞིན་གཅིག་ཅེས་སྔ་མ་ལྟར་རྣམ་པར་གཞག་པ་དང༌། ཡང་ན་དེ་མི་རྟག་སོགས་པར་མི་གནས། ། དེ་རྣམས་དེའི་ངོ་བོས་སྟོང༌། ། ཞེས་བྱ་བ་དམིགས་པར་བཞག་པ་དང༌། དེ་དག་གཅིག་གི་རང་བཞིན་གཅིག། ཅེས་བྱ་བ་ནི་རྩེ་མོ་ཆུང་ངུའི་དམིགས་རྣམ་ཡིན་ཏེ།

 ། འབྲིང་གི་ན། ཆོས་རྣམས་མི་འཛིན་གང་ཡིན་དང༌། ། ཞེས་བྱ་བ་དམིགས་པར་བཞག་པ་དང༌། དེ་དག་མཚན་མར་མི་མཐོང་ཕྱིར། ། ཞེས་བྱ་བ་རྣམ་པར་གཞག་པའོ། ། ཆེན་པོའི་ན། ཤེས་རབ་ཀྱིས་ནི་ཡོངས་རྟོགས་པ། །ཞེས་བྱ་བ་ནི་དམིགས་པ་ཡིན་ལ། ཐམས་ཅད་དམིགས་སུ་མེད་པར་རོ། ། ཞེས་བྱ་བ་ནི་རྣམ་པ་ཡིན་ཏེ་སྔར་བཤད་པ་བཞིན་ནོ་ཞེས་བྱ་བར་འཆད་དོ། ། དེ་ཡང་མདོ་དང་སྦྱར་དུ་རུང་བར་སྣང་མོད་ཀྱི། བཤད་པ་སྔ་མ་བཞིན་འཐད་པར་མཐོང་ངོ༌། ། སློབ་དཔོན་སེང་གེ་བཟང་པོས་འདིར་ཇི་སྐད་བཤད་པ་ནི་མདོ་དང་ཤིང་ཏུ་མི་མཐུན་པས་འཁྲུལ་བ་ཡིན་པར་བདག་གིས་རྟོགས་སོ། ། བཟོད་པ་ཆུང་ངུའི་དམིགས་པ་དང་རྣམ་པའི་ཁྱད་པར་ནི་གཟུགས་སོགས་ངོ་བོ་ཉིད་མེད་ཉིད་ཅེས་བྱ་བ་སྟེ། ཆོས་དང་གཉིས་ཀ་རྟོགས་པ་པོ་གང་ཟག་དང་ཆོས་ཉིད་རྣམས་ལ་རང་བཞིན་ཅེས་བྱ་བའི་མིང་ཅན་ངོ་བོ་ཉིད་བཀག་པ་དང༌། དེ་བཞིན་དུ་མཚན་ཉིད་ཅེས་བྱ་བ་དེ་ལ་བརྟེན་པའི་སྤྱིའི་ཆོས་དགག་པ་རྣམ་པའི་འོག་ཏུ་འཆད་པར་འགྱུར་བ་དང༌། རང་བཞིན་ལ་དོན་ཇི་ལྟ་བའི་མཚན་ཉིད་གཞན་དུ་གྱུར་པ་དང༌། མཚན་ཉིད་ལ་ཡང་རང་བཞིན་དེ་ལྟ་བུར་གྱུར་པ་བཀག་པ་སྟེ། དོན་ཇི་ལྟ་བ་ཉིད་མཚན་ཉིད་དང་དེའི་བརྟེན་ཐ་དད་པར་གྲུབ་པ་ལ་ལྟོས་ལ། དེ་ལྟ་ན་ཡང་དོན་དུས་མཉམས་པ་ཐ་དད་པ་ལ་འབྲེལ་བའི་འཐད་པས་རང་བཞིན་དང་མཚན་ཉིད་དུ་མི་གྲུབ་སྟེ་དེས་ན་དེ་གཉིས་མེད་པ་ཡིན་ཏེ། རྣམ་པ་ནི་གཟུགས་ཀྱི་རང་བཞིན་ཇི་ལྟ་བུ་ཞེས་བྱ་བ་ལ་སོགས་པ་དྲིས་པའི་ལན་དང༌། གཟུགས་ཀྱི་རང་བཞིན་ནི་དངོས་པོ་མེད་པའོ་ཞེས་བྱ་བ་ལ་སོགས་པ་གསུངས་པ་སྟེ། དེ་བསྡུས་པ་ནི། དེ་མེད་པ་ཉིད་ངོ་བོ་ཉིད་ཅཻས་བྱ་བ་སྟེ། ཡང་དག་པའི་དངོས་པོའི་རང་བཞིན་དང་བྲལ་བ་ཀུན་རྫོབ་པ་ཉིད་རང་བཞིན་ཡིན་ནོ་ཞེས་བྱ་བའི་དོན་ཏེ། མཚན་ཉིད་ལ་ཡང་དེ་ལྟར་དོན་གྱིས་རྟོགས་པར་བྱའོ། ། འདི་ནི་སློབ་དཔོན་སེང་གེ་བཟང་པོའི་བཤད་པ་སྟེ། མདོ་དང་རྗེས་སུ་མཐུན་པས་ལེགས་པར་བཤད་པར་ཁོ་བོས་རྟོགས་སོ།

། འཕགས་པ་རྣམ་གྲོལ་སྡེས་དམིགས་པ་ནི་ཆོས་ལ་སོགས་པ་ལ་རང་བཞིན་བཀག་པ་དང༌། ཇི་ལྟ་བུ་ཞེས་དྲིས་པའི་ལན་དུ་གཟུགས་ཀྱི་རང་བཞན་ནི་དངོས་པོ་མེད་པའོ་ཞེས་བྱ་བ་ལ་སོགས་པ་ཡང་དག་པའི་མཐའི་བར་ལ་དེའི་མཚན་ཉིད་བཀག་པ་སྟེ། གཟུགས་སོགས་ངོ་བོ་ཉིད་མེད་ཉིད། ། ཅེས་བྱ་བས་བརྗོད་པ་ཡིན་ལ། རྣམ་པ་ནི་མཚན་ཉིད་ལས་དོན་གཞན་དུ་གྱུར་པའི་ངོ་བོ་བཀག་པ་གཞན་མ་ཡིན་པ་ཉིད་ངོ་བོ་ཡིན་ལ། ངོ་བོ་ལ་ཡང་དོན་དུ་གྱུར་པའི་མཚན་ཉིད་བཀག་པ་གཞན་མ་ཡིན་པ་ཉིད་ཀུན་རྫོབ་ཀྱི་མཚན་ཉིད་ཡིན་ནོ་ཞེས་ཟེར་བའི་མངོན་པར་རྟོགས་པའི་རྒྱན་དང་མཐུན་པར་མི་སྣང་བས་དཔྱད་དགོས་སོ། ། འབྲིང་གི་དམིགས་པ་ནི་གཟུགས་ལ་སོགས་པ་དོན་དམ་པར་རང་རང་གི་རང་བཞིན་གྱིས་སྟོང་པས་སྐྱེ་བ་དང་དེ་ཟད་པ་ངེས་པར་འབྱུང་བ་མེད་པའོ། ། རྣམ་པ་ནི་རྣམ་པར་དག་པའི་ཡོན་ཏན་ཐོབ་པར་བྱེད་པ་སྟེ། ལུས་དང་ངག་དང་སེམས་དང་མཚན་དག་པའི་མཚན་ཉིད་རྣམ་པར་སྨིན་པ་ལས་འདས་པ་དང༌། འདོད་ཆགས་དང་ལྡན་པའི་སེམས་མི་སྐྱེ་བ་ལ་སོགས་པ་ངན་འགྲོའི་རྒྱུ་ལས་འདས་པ་དང༌། མངལ་དུ་མི་སྐྱེ་ཞིང་བསྡུས་ཏེ་སྐྱེ་བ་དང་ངན་སོང་དུ་མི་སྐྱེ་བའི་མཚན་ཉིད་ཡོངས་སུ་ཉམས་པ་ལས་འདའ་བའི་ཡོན་ཏན་ཡིན་ནོ། ། ཆེན་པོའི་དམིགས་པ་ནི་གཟུགས་ལ་སྤྱོད་ན་མཚན་མ་ལ་སྤྱོད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ་ཞེས་བྱ་བ་ལ་སོགས་པས་རང་གི་མཚན་ཉིད་ཀྱི་མཚན་མ་བཀག་པ་དང༌། གཟུགས་ལ་སོགས་པ་ལ་ཆོས་ཀྱི་སྡོམ་བཞི་དབེན་པ་དང་ལྔའི་རང་བཞིན་ལྡོག་ཟླ་དང་བཅས་པས་བཀག་པས་སྤྱིའི་མཚན་ཉིད་ཀྱི་མཚན་མ་བཀག་པ་སྟེ། དེ་ཡང་དེ་དག་མཚན་མ་མེད་ཅེས་བྱ་བས་བསྡུས་ཏེ་བརྗོད་པའོ། ། རྣམ་པ་ནི་གཟུགས་ལ་སོགས་པ་ལ་གནས་པ་དང་ལྷག་པར་མོས་པ་དང་འདུ་ཤེས་བཀག་པ་སྟེ། དེའི་མཚན་མར་མི་གནས་པས། ཆོས་མིན་འདུ་ཤེས་མེད་པ་ཡིན་པ་ཞེས་བྱ་བས་བསྟན་པའོ། ། ཆོས་ཀྱི་མཆོག་ཆུང་ངུའི་དམིགས་པ་ནི།

ཆོས་ཐམས་ཅད་སྐྱེ་བ་མེད་པ་དང༌། དཔའ་བར་འགྲོ་བ་དང༌། རིན་ཆེན་ཕྱག་རྒྱ་ནས་སོགས་པ་ནས་ནམ་མཁའ་ལྟར་ཆགས་པ་མེད་ཅིང་གོས་པ་མེད་པས་རྣམ་པར་གྲོལ་ཞེས་བྱ་བའི་བར་མྱུར་དུ་མངོན་པར་འཚང་རྒྱ་བའི་ཐབས་སུ་གྱུར་པའི་ཏིང་ངེ་འཛིན་གྱི་ངོ་བོ་སྟེ། ཏིང་ངེ་འཛིན་ཅེས་བྱ་བའི་ངོ་བོས་བསྟན་པའོ། ། རྣམ་པ་ནི་དེའི་ཆོས་ཏིང་ངེ་འཛིན་གྱི་བྱེད་པ་ཏིང་ངེ་འཛིན་གང་གིས་ཏིང་ངེ་འཛིན་ཐམས་ཅད་ཀྱི་སྤྱོད་ཡུལ་ཉམས་སུ་མྱོང་བར་འགྱུར་བ་སྟེ་ཞེས་བྱ་བ་ལ་སོགས་པའོ། ། དེའི་བྱེད་པ་ཉིད་ཅེས་བྱ་བས་བསྟན་པའོ། ། འབྲིང་གི་དམིགས་པ་ནི་ཏིང་ངེ་འཛིན་དེ་དག་གིས་རྣམ་པར་སྤྱོད་པ་དེ་ནི་སྔོན་གྱི་སངས་རྒྱས་དང༌། ད་ལྟར་ཕྱོགས་བཅུ་ན་བཞུགས་པས་ལུང་བསྟན་པར་བྱའོ་ཞེས་བྱ་བ་སྟེ། ལུང་བསྟན་པ་དང་ཞེས་བྱ་བས་བསྟན་པའོ། ། ཏིང་ངེ་འཛིན་མི་མཐོང་ཞིང་མཉམ་པར་བཞག་པར་གྱུར་ཏོ་ཞེས་བྱ་བ་ལ་སོགས་པར་མི་རློམ་པ་ནི་རྣམ་པ་སྟེ། རློམ་པ་ཟད་ཅེས་བྱ་བས་བསྟན་པའོ། ། ཆེན་པོའི་དམིགས་པ་ནི་བསྒོམ་པར་བྱ་བ་དང༌། དམིགས་སྒོམ་པ་དང༌། སྒོམ་པ་པོ་གསུམ་ཐ་མི་དད་པས་སྒོམ་པ་མི་མཐོང་བའོ། ། རྣམ་པ་ནི་སྒོམ་པར་འདུ་ཤེས་པ་མེད་པ་དང་རྣམ་པར་རྟོག་པ་མེད་པའོ། ། དེ་དག་ཀྱང་གསུམ་པོ་ཕན་ཚུན་ངོ་བོ་གཅིག། ཏིང་འཛིན་རྣམ་པར་མི་རྟོག་པ་ཞེས་བྱ་བས་བསྟན་ཏོ། ། དམིགས་པ་དང་རྣམ་པ་འདི་དག་ཀྱང་རྗེས་ཐོབ་ཀྱིས་བསྡུས་པ་ཡིན་པར་འཐད་དེ་མཉམ་པར་བཞག་པའི་ཚེ་ནི་ཐམས་ཅད་དུ་ཆོས་ཀྱི་དབྱིངས་ཀྱི་རྣམ་པ་ཅན་ཉིད་དོ། ། འོན་ཀྱང་རྗེས་ཀྱིས་མཚོན་པས་འདིར་བཤད་པར་ཟད་དོ། ། དེས་ན་དམིགས་པ་ལ་སོགས་པ་བཞི་རྒྱས་པར་བཤད་པ་ཡིན་ནོ། ། སྤང་བྱའི་རྣམ་པར་རྟོག་པ་བཞི་དང་ལྡན་པ་ཉིད་རྒྱས་པར་འཆད་པ་ནི། བཞི་དང་དེ་ཡི་གཉིས་པོ་ཡིས།། ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་འགྲེལ་པ་དང་བཅས་པའོ། ། བཟུང་བ་ནི་བཏགས་པའམ་རྫས་སུ་ཡོད་པ་དག་གིས་སྤྱད་པར་བྱ་བ་སྟེ་བཟའ་བྱའོ།

། འཛིན་པ་ནི་དེ་ལ་སྤྱོད་པར་བྱེད་པ་སྟེ་ཟ་བ་པོའོ། ། དང་པོ་ལ་གཉིས་ཏེ། ཀུན་ནས་ཉོན་མོངས་པ་དང་རྣམ་པར་བྱང་བ་སྟེ་སྤང་བར་བྱ་བ་དང་བླང་བར་བྱ་བ་བདག་གི་བར་གྱུར་པའོ། ། ཕྱི་མ་ལ་ཡང་གཉིས་ཏེ། རྫས་སུ་ཡོད་པ་དག་བཏགས་པར་ཡོད་པའོ། ། དེ་བཞི་ཡང་རིམ་པ་བཞིན་ངེས་པར་འབྱེད་པའི་ཆ་དང་མཐུན་པ་བཞིའི་ངོ་བོ་ཡིན་ནོ་ཞེས་བརྗོད་པ་སྟོན་ཏེ། དེ་བཞི་ལས་ལངས་པ་ན་རྗེས་ཐོབ་ཀྱི་སེམས་རྣམས་འཇིག་རྟེན་པའི་མཉམ་པར་བཞག་པ་བཞིའི་སྟོབས་ཀྱིས་དེ་ལྟ་བུའི་ཡིད་ལ་བྱེད་པ་མངོན་དུ་རྒྱུ་བཞིས་མང་དུ་གནས་པའི་ཕྱིར་ཏེ། དེ་ལས་རྟོག་པ་དང་པོའི་ཡུལ་ནི་ཀུན་ནས་ཉོན་མོངས་པ་ཡིན་ལ། དེ་ཡང་སྤྱིའི་མཚན་ཉིད་དང་ཁྱད་པར་གྱི་མཚན་ཉིད་རྣམ་པ་དགུའོ། ། སྤྱིའི་མཚན་ཉིད་ནི་གཉིས་ཏེ། ཉོན་མོངས་པ་དང་སྡུག་བསྔལ་ལོ། ཁྱད་པར་གྱི་མཚན་ཉིད་ལ་ཡང་ཉོན་མོངས་པའི་ཁྱད་པར་ནི་བཞི་སྟེ། ལོག་པའི་འབྲས་བུ་ལ་དགའ་བའི་སྲེད་པ་དང༌། ལོག་པའི་ཤེས་བྱ་ལ་ཞེན་པ་སྡང་བ་དང༌། ལོག་པའི་རྗེས་སུ་སྒྲུབ་ལ་བརྩོན་པ་མ་དད་པ་དང་ལེ་ལོ་སྟེ། ཀུན་ནས་ཉོན་མོངས་པ་དང་རྣམ་པར་བྱང་བ་དག་ལ་སྤང་བྱ་དང་བླང་བྱར་ཡིད་མི་ཆེས་པ་ལ་བརྟེན་ནས་དགེ་བའི་ཆོས་འཕགས་པའི་ལམ་མ་ཡིན་པ་ལ་བརྩོན་པའི་ཕྱིར་ཏེ། སྡུག་བསྔལ་གྱི་ཁྱད་པར་གྱི་མཚན་ཉིད་ལ་གསུམ་སྟེ། ཚོར་བའི་ཡུལ་དམིགས་པ་དང་རྟེན་བདག་དང་གཞན་དང༌། ཚོར་བའི་རང་བཞིན་རྣམ་པར་དག་པ་བསྐྱེད་པ་ལ་སོགས་པ་སྟེ། གང་ཅི་ཚོར་བ་དེ་ཐམས་ཅད་དོན་དམ་པར་སྡུག་བསྔལ་བ་ཉིད་ཡིན་པའི་ཕྱིར་དང༌། སྡུག་བསྔལ་ཡང་སྐྱོ་བའི་རྒྱུ་ཡིན་པར་རྣམ་པར་དག་པ་སྐྱེས་པར་བྱེད་པའི་ཕྱིར་ཏེ། དེ་ལྟར་ཡུལ་ཀུན་ནས་ཉོན་མོངས་པ་དགུ་ཡོད་པས་ཡུལ་ཅན་གྱི་རྟོག་པ་དགུ་སྟེ། དེ་དག་ལ་བཟའ་བར་བྱ་བའི་མཚན་ཉིད་དུ་ཞེན་པའོ། ། རྣམ་པར་རྟོག་པ་གཉིས་པའི་ཡུལ་ནི་རྣམ་པར་བྱང་བ་ཡིན་ལ་དེ་ཡང་དགུ་སྟེ། རྣམ་པར་བྱང་བའི་ཡུལ་ཕུང་པོ་དང༌།

བདག་པོའི་རྐྱེན་སེམས་བསྐྱེད་དེ་དང༌། རྒྱུའི་རྐྱེན་ཁམས་དང༌། མི་མཐུན་པའི་ཕྱོགས་དང་བྲལ་བ་རྟེན་ཅིང་འབྲེལ་བར་འབྱུང་བ་ལུགས་ལས་ལྡོག་པ་དང༌། ཡུལ་སྟོང་པ་ཉིད་དང་སྤྱོད་པ་ཕ་རོལ་ཏུ་ཕྱིན་པ་དང༌། རྣལ་འབྱོར་ཡིད་ལ་བྱེད་པའི་མཚན་ཉིད་ལམ་གསུམ་སྟེ། མཐོང་བ་དང༌། སྒོམ་པ་དང༌། མི་སློབ་པ་དང༌། དེ་ལྟར་ཡུལ་དགུ་ཡོད་པས་དེའི་ཡུལ་ཅན་གྱི་རྣམ་པར་རྟོག་པ་ཡང་དགུ་སྟེ་སྔ་མ་བཞིན་ནོ། ། དེ་ལ་གཟུང་བའི་རྟོག་པ་དང་པོ་དགུ་ནི་ཀུན་ནས་ཉོན་མོངས་པ་ལས་རྣམ་པར་བྱང་བ་ཐ་དད་པར་སྒོམ་པའི་སྟོབས་ཀྱིས་མ་ངེས་པར་ཀུན་ནས་ཉོན་མོངས་པའི་མཚན་ཉིད་ངེས་པར་སྤྱོད་པས་ན་རྣམ་པར་བྱང་བ་ཡང་དོན་གྱིས་དེར་འདུས་པ་ལ་རྟོག་པས་ཀུན་ནས་ཉོན་མོངས་པ་ལ་དམིགས་པ་ཞེས་ཀྱང་བརྗོད་ལ༑ དེ་ཉིད་ཀྱིས་ན་དངོས་པོ་ཙམ་ལ་དམིགས་པ་ཞེས་ཀྱང་འཕགས་པ་རྣམ་གྲོལ་སྡེས་གསུངས་སོ། ། གཉིས་པས་ནི་ཀུན་ནས་ཉོན་མོངས་པ་ལས་རྣམ་པར་བྱང་བ་ལ་དམིགས་པ་ཞེས་བརྗོད་དོ། ། དེ་དག་གི་རབ་ཏུ་དབྱེ་བ་དགུ་དགུར་བརྗོད་པ་ཡང་རྣམ་རྟོག་ཉིད་ཀྱིས་གྲངས་དགུར་ཐ་སྙད་མི་བྱེད་ཀྱང་དེའི་ཡུལ་མཚན་ཉིད་ལ་དགུར་གནས་པས་བསྟན་བཅོས་བྱེད་པས་མཚན་ཉིད་ཀྱི་རྗེས་སུ་འབྲངས་ནས་དགུར་ཕྱེ་བའོ། ། ཡང་ན་རྣམ་རྟོག་ཉིད་ཀྱིས་ཀྱང་མཚན་ཉིད་དགུར་རྟོག་པ་ཡིན་ཏེ། རྗེས་ཀྱི་སེམས་ལ་ཏིང་ངེ་འཛིན་གྱི་སྟོབས་ཀྱིས་ཡུལ་ངེས་པ་སྤྱོད་པ་ནི་ཆོས་ཉིད་ཡིན་པའི་ཕྱིར་ཏེ། འོག་མ་དགུ་ཚན་གཉིས་ལ་ཡང་དེ་བཞིན་ནོ་འཛིན་པའི་རྟོག་པ་དང་པོ་དགུ་ནི་རང་དབང་ཅན་དང་གཅིག་དང་རྒྱུ་དང་ལྟ་བ་པོ་ལ་སོགས་པ་སྟེ། དབང་བསྒྱུར་བར་བྱེད་པ་དང་གཅིག་པུ་དང་བྱེད་པ་པོ་དང་ཤེས་པ་པོའི་མཚན་ཉིད་ཅན་དང༌། ཀུན་ནས་ཉོན་མོངས་པའི་རྟེན་དང་རྣམ་པར་བྱང་བའི་རྟེན་དང་དེ་ཐོབ་པ་དང་སྤོང་བའི་ཐབས་མཐོང་བ་དང་སྒོམ་པ་དང་དོན་བྱས་པ་སྟེ་མི་སློབ་པའི་ལམ་གྱི་རྟེན་དུ་གྱུར་པ་རྣམས་ལ་དམིགས་པ་སྟེ།

དེ་རྣམས་བཀག་པའི་ཆོས་དང་འབྲེལ་བར་རྟོག་པའོ། ། དགག་པའི་གཞི་ནི་གཟུགས་ལ་སོགས་པ་ཡིན་པར་གོ་བར་བྱའོ། ། དེ་སྐད་དུ་ཡང་མདོ་ལས་ཤ་རིའི་བུ་གཟུགས་ཉེ་བར་མི་དམིགས་སོ་ཞེས་བྱ་བ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མི་དམིགས་སོ། ། ཇི་ལྟར་མི་དམིགས་ཞེ་ན། བདག་ཉིད་དུའོ། ། ཅིའི་ཕྱིར་ཞེན་ན། ཤིན་ཏུ་རྣམ་པར་དག་པའི་ཕྱིར་ཏེ་ཞེས་གསུངས་ཏེ། དེས་ན་གཟུགས་ལ་སོགས་པ་ལ། གཅིག་པ་ཉིད་ལ་སོགས་པ་བཀག་པ་ཉིད་དུ་མཚན་མར་ཞེན་པ་ཤེས་བྱའི་སྒྲིབ་པའི་རང་བཞིན་ཁོ་ན་རྫས་སུ་ཡོད་པའི་འཛིན་པ་པོར་རྟོག་པ་ཞེས་བྱའོ། ། དེ་སྒྲུབ་པ་ནི་མ་ཡིན་ཏེ་ཉོན་མོངས་པའི་སྒྲིབ་པར་ཐལ་བའི་ཕྱིར་དང༌། དེ་ལྟར་འདོད་ན་བྱང་ཆུབ་སེམས་དཔའི་བཟོད་པ་ཉིད་ཀྱི་ཐུན་མོངས་མ་ཡིན་པའི་ཁྱད་པར་དུ་མི་འཐད་པར་ཐལ་བར་འགྱུར་རོ། ། འཛིན་རྟོག་གཉིས་པ་དགུ་ཡང་ཡུལ་དགུའི་སྒོ་ནས་ཏེ། ཕུང་པོ་དང་སྐྱེ་མཆེད་དང་ཁམས་དང་རྟེན་ཅིང་འབྲེལ་བར་འབྱུང་བ་དང་རྣམ་པར་བྱང་བ་དང༌། མཐོང་ལམ་དང་སྒོམ་ལམ་དང་ཁྱད་པར་གྱི་ལམ་དང་མི་སློབ་པའི་ལམ་རྣམས་ལ་བཏགས་པའི་བདག་ཏུ་ཡོད་པའི་མཚན་མར་ཞེན་པའི་ཕྱིར་རམ། ཕུང་པོ་ལ་སོགས་པ་ཉིད་ལ་བཏགས་པའི་མཚན་མར་བཟུང་ནས་བདག་ཉིད་དུ་བཏགས་པར་རྟོགས་པའི་ཕྱིར་ཏེ། ཡོངས་སུ་འཛིན་པའི་ཁྱད་པར་རྒྱས་པར་བསྟན་པ་ནི། སེམས་མི་འགོང་བ་ཉིད་ལ་སོགས་ཞེས་བྱ་བའོ། ། ཡོངས་སུ་འཛིན་པ་ནི་གཉིས་ཏེ་ཐབས་མཁས་པ་དང༌། དགེ་བའི་བཤེས་གཉེན་དེ་ལས་ལྡོག་པའི་ཆོས་དང་གཏན་བྲལ་བའོ། ། ཐབས་མཁས་པ་ནི་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས་གཟུགས་ལ་སོགས་པ་ལ་མི་རྟག་པ་ལ་སོགས་པ་དང་ཞི་བ་དང་དབེན་པར་མི་དམིགས་པའི་ཚུལ་གྱིས་རང་ཉིད་སོ་སོར་རྟོགས་པ་དང༌། དེ་ལྟར་དེ་དག་ཉིད་མི་རྟག་པ་ལ་སོགས་པར་གཞན་ལ་སྟོན་པ་དང༌། མཆོག་ཏུ་མི་འཛིན་པ་དང༌། དེ་ལྟར་བཟོད་ཅིང་འདོད་པ་དང༌། དེ་ལྟ་བུའི་ཡིད་ལ་བྱེད་པ་མི་འདོར་བ་དང༌།

ཐེག་པ་གཞན་དང་མ་འདྲེས་པ་དང༌། སྟོང་པ་ཉིད་ཀྱི་ཆོས་མི་འཇིག་གི་ཆོས་རྣམས་དང༌། སྟོང་པ་ཉིད་ཀྱི་ཆོས་རང་བཞིན་གཅིག་པར་ཤེས་པ་རྣམས་ནི། རིམ་པ་བཞིན་ཕ་རོལ་ཏུ་ཕྱིན་པ་དྲུག་ཡིན་པར་གསུངས་པས་བརྗོད་ལ། མི་མཐུན་པའི་ཕྱོགས་དང་བྲལ་བ་ནི་ཐམས་ཅད་མཁྱེན་པ་དང་ལྡན་པའི་ཡིད་ལ་བྱེད་པ་དང་བྲལ་བས། དམིགས་པར་ལྟ་བ་དང་བྲལ་བ་ལ་སོགས་པའི་རྒྱུར་གསུངས་པས་བསྟན་ཏོ། ། དགེ་བའི་བཤེས་གཉེན་ནི་གཟུགས་ནས་མ་འདྲེས་པའི་བར་རྣམས་མི་དམིགས་པར་སྟོན་ཅིང་དེའི་དགེ་བ་རྫོགས་པའི་བྱང་ཆུབ་ཏུ་བསྔོར་འཇུག་པ་ཡིན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྙན་ངག་ཡིན་པར་བརྗོད་པ་དང༌། བདུད་ཀྱི་ལས་དང་ཉན་ཐོས་ལ་སོགས་པའི་མདོ་དང་སླུ་བ་ཉེ་བར་སྟོན་པ་རྣམས་འདི་དག་བདུད་ཀྱི་ལས་ཡིན་པར་མི་སྟོན་པ་དེའི་མི་མཐུན་པའི་ཕྱོགས་ཡིན་པར་གསུངས་པས་བསྟན་ཏོ། ། རིགས་ཀྱི་ཁྱད་པར་འཆད་པ་ནི། རྟོགས་པ་ཡི་ནི་ཆོས་དྲུག་དང༌། ། ཞེས་བྱ་བ་ལ་སོགས་པའོ། ། འདི་ལ་སྤྱིའི་མཚན་ཉིད་དང༌། དབྱེ་བ་དང༌། དབྱེ་བ་ལ་རྩོད་པ་སྤང་བ་གསུམ་གྱིས་ཤེས་པར་བྱའོ། ། སྤྱིའི་མཚན་ཉིད་ནི་རང་བཞིན་༵དུ་གནས་པའི་རིགས་དང་སྐྱབས་སུ་འགྲོ་བས་སད་པར་གྱུར་པ་འབྲས་བུ་གཅིག་གི་སྐྱེད་པར་རུང་བ་སྟེ། ཐེག་པ་ཆེན་པོའི་རྒྱུ་སད་པ་ཡིན་གྱྀ། ཡོད་པ་ཙམ་ནི་མ་ཡིན་ནོ། ། དབྱེ་བ་ནི་བྱང་ཆུབ་སེམས་དཔའ་བཅུ་གསུམ་གྱི་རང་བཞིན་ཏེ། ས་བརྒྱད་པ་ལ་འཇུག་པའི་སྦྱོར་བའི་ལམ་དང༌། བར་ཆད་མེད་པའི་ལམ་མ་ཐོབ་པའི་བར་དུ་ནི་རྟོགས་པའི་ཆོས་དྲུག་གིས་སྟོན་ཏེ། དེ་ཐོབ་པ་ནི་གཉེན་པོའི་རྟེན་ནོ། ། རྣམ་པར་གྲོལ་བའི་ལམ་ནི་སྤོང་བ་སྟེ་ཉོན་མོངས་པའི་སྒྲིབ་པ་སྤཽང་བ་རྫོགས་པ་ཉིད་དོ། ། དེ་དག་ཡོངས་སུ་གཏུགས་པ་ནི་རྩོལ་བ་ཟད་པ་སྟེ་ཤེས་བྱའི་སྒྲིབ་པ་སྤངས་པའི་ཁྱད་པར་རོ།། ཤེས་རབ་དང་སྙིང་རྗེ་ནི་དེའི་དེ་མ་ཐག་ཏུ་མི་གནས་པའི་མྱ་ངན་ལས་འདས་པ་ཐོབ་པའོ། ། སློབ་མ་དང་ཐུན་མོང་མ་ཡིན་པ་ཐོབ་པ་ནི་ས་དགུ་པའི་ཡོན་ཏན་ཐོབ་པའོ།

། གཞན་གྱི་དོན་གྱི་གོ་རིམ་ནི་ས་བཅུ་པའི་འཕྲིན་ལས་ཐོབ་པའོ། ། ཡེ་ཤེས་རྩོལ་བ་མི་མངའ་བ་ནི་སངས་རྒྱས་ཀྱི་སའི་ཡེ་ཤེས་འབད་པ་མེད་པར་འཇུག་པ་སྟེ། ། རིམ་པ་བཞིན་འབྱུང་བའི་ཆོས་བཅུ་གསུམ་པོའི་རྟེན་བཅུ་གསུམ་ནི་རིགས་ཡིན་ཏེ། དེ་རྣམས་ཀྱི་སྔོན་དུ་འགྲོ་བའི་རྒྱུའོ། ། དབྱེ་བ་ལ་རྩོད་པ་སྤཽང་བ་ནི་གལ་ཏེ་ཞེས་བྱ་བ་ལ་སོགས་པའོ། ། རྩཽད་པའི་དོན་ནི་ཆོས་ཀྱི་དབྱིངས་ཞེས་བྱ་བ་སྟོང་པ་ཉིད་ཀྱི་ཆོས་ཉིད་སྟོབས་ལ་སོགས་པ་སངས་རྒྱས་ཀྱི་ཆོས་རྣམས་ཀྱི་རང་བཞིན་དུ་གནས་པའི་རིགས་ཡིན་ན། དེའི་ཚེ་རིགས་དེ་བྱང་ཆུབ་ཉིད་ཀྱི་རང་བཞིན་མ་ཡིན་ཏེ། དེས་ན་ཉན་ཐོས་པ་ལ་སོགས་པ་ལ་ཡང་ཡོད་པས་ཐེག་པ་ཆེན་པོའི་རིགས་ཅན་དུ་ཐལ་བར་འགྱུར་ན་འདོད་པ་ནི་མ་ཡིན་ནོ་ཞེས་བྱ་བ་ཡིན་ནོ། ། ལན་ནི་ཇི་ལྟར་ཞེས་བྱ་བ་ལ་སོགས་པ་ཡིན་ནོ། ། འདི་ནི་ཆོས་ཀྱི་དབྱིངས་ཐེག་པ་མི་འདྲ་བའི་རྟོགས་པ་ཐ་དད་པའི་ཡུལ་ཡིན་པ་བཞིན་དུ་དེ་དག་གི་རྒྱུར་ཡང་ཐ་སྙད་གདགས་ཏེ། རྒྱུ་མ་ཡིན་པ་ཡུལ་མ་ཡིན་པ་ཞེས་བྱ་བའི་ཚུལ་གྱིས་སོ་ཞེས་བྱ་བ་སྟེ། ལན་དུ་རིགས་པ་རྩ་བར་མ་བརྫོད་པའོ། ། རྩ་བའི་ལན་ནི་སྟོང་པ་ཉིད་རང་བཞིན་དུ་གནས་པ་ལ་ཐ་དད་མེད་ཀྱང་དེ་ལ་བརྟེན་པ་ཐེག་པ་གསུམ་གྱི་འབྲས་བུ་ཐ་དད་པས་རྟེན་ཐ་དད་པར་འཇོག་སྟེ།

 སྣོད་རྣམས་དེ་ལ་བརྟེན་པའི་བཅུད་ཀྱིས་ཐ་དད་དུ་འཇོག་པ་བཞིན་ནོ། ། ཞེས་བྱ་བ་ཡང་ཡིན་པར་སློབ་དཔོན་སེང་གེ་བཟང་པོ་བཞེད་དོ། ། ཡང་ན་རྩོད་པའི་དོན་ནི་སྟོང་པ་ཉིད་རང་བཞིན་དུ་གནས་པའི་རིགས་ཡིན་ན། དེ་ལ་དབྱེ་བ་མེད་པས་བཅུ་གསུམ་དུ་བརྗོད་པ་མི་འཐད་དོ་ཞེས་བྱ་བའོ། ། ལན་དང་པོ་ནི་མཚུངས་པ་ཡིན་ནོ། ། རྩ་བའི་ལན་གྱི་དོན་ནི་རྟེན་ཆོས་ཉིད་དུ་གནས་པ་ལ་རང་གི་ངོ་བོས་དབྱེ་བ་མེད་པ་བདེན་ཡང༌། དེ་ལ་བརྟེན་པ་སྒྲུབ་པ་ལས་བྱུང་བའི་རིགས་ཐ་དད་པས་རྟེན་ཐ་དད་དུ་འཇོག་སྟེ། བུམ་པའི་རང་བཞིན་འདྲ་བ་རྣམས་བརྟེན་པ་ཐ་དད་པས་མི་འདྲ་བར་བརྗོད་པ་བཞིན་ནོ་ཞེས་བྱ་བ་ཡིན་ཏེ། དེ་ལྟར་ན་རིགས་ནི་རྟེན་དང་བརྟེན་པ་དང་ཞེས་བྱ་བ་ལ་སོགས་པས་རང་བཞིན་དུ་གནས་པ་དང་བསྒྲུབས་པ་ལས་བྱུང་བ་དག་རྟེན་དང་བརྟེན་པར་བཤད་པ་དང་མཐུན་ནོ་ཞེས་གཞན་བརྗོད་དོ། ། སྒྲུབ་པའི་དམིགས་པ་ནི་རྣམས་པ་གསུམ་སྟེ། སྤྱིའི་མཚན་ཉིད་དང༌། རབ་ཏུ་དབྱེ་བ་དང༌། ལོག་པར་རྟོག་པ་སྤང་བའོ། ། དང་པོ་ནི་སྔར་མ་རྟོགས་པའི་ཆོས་རྟོགས་པའི་གཞི་སྟེ་མི་མཐུན་པ་དང་གཉེན་པོ་གཉིས་ཀྱི་ཐུན་མོང་གི་ཡུལ་ལོ། ། རབ་ཏུ་དབྱེ་བ་ནི་བཅུ་གཅིག་སྟེ། ཆོས་ཐམས་ཅད་ལ་བདག་ཡོད་པ་དང༌། བདེ་བ་དང་རྟག་པ་དང༌། ཉོན་མོངས་པ་དང་འབྲེལ་བས་རབ་ཏུ་མ་ཞི་བར་རྟོག་པ་བྱིས་པ་རྣམས་ཀྱི་ཕྱིན་ཅི་ལོག་བཞི་དང༌། དེའི་གཉེན་པོ་འཕགས་པ་ཉན་ཐོས་རྣམས་ཆོས་ཀྱི་སྡོམ་བཞིར་རྟོག་པ་དང༌། དེ་བཞི་ཁའི་གཉེན་པོ་བྱང་ཆུབ་སེམས་དཔའ་རྣམས་ཀྱི་མཐའ་ལས་འདས་པ་བཞི་རྟོགས་པར་བྱ་བ་ནི་ཆོས་བཅུ་གཅིག་ཁོ་ན་ཡིན་ཏེ། དགེ་བ་ལ་སོགས་པ་གསུམ་དང༌། འཇིག་རྟེན་པ་ལ་སོགས་པ་བཞི་དང༌། འདུས་བྱས་དང་འདུས་མ་བྱས་གཉིས་དང༌། ཐུན་མོང་གི་ཡོན་ཏན་ཅན་དང་ཐུན་མོང་མ་ཡིན་པའི་ཡོན་ཏན་ཅན་གྱི་མྱ་ངན་ལས་འདས་པ་གཉིས་ཏེ། དེ་ཙམ་ཁོ་ནས་མི་མཐུན་པའི་རྟོག་པ་བཞི་ཚན་གཉིས་དང༌། གཉེན་པོ་བཞིའི་ཡུལ་ཡོངས་སུ་རྫོགས་པའི་ཕྱིར་ཏེ།

དམིགས་པ་ལ་ལོག་པར་རྟོག་པ་སྤང་བ་ནི། ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རང་བཞིན་གཉིས་མེད་པའི་ཤེས་པའི་ཆོས་ཉིད་ནི་དམིགས་པ་ཡིན་ཏེ། ཡུལ་དུ་བྱ་བ་ཡིན་པའི་ཕྱིར་རོ་ཞེས་ཁ་ཅིག་གིས་རྟོགས་སོ། ། དེ་སྤང་བ་ནི་དེ་དམིགས་པར་ཁས་ལེན་ན་དེ་ལ་རྣམ་པར་དག་པའི་ཡུལ་གྱི་རྣམ་པ་གོང་ནས་གོང་དུ་ཤེས་པར་བྱར་མེད་པས། ཅིག་ཅར་སྒྲིབ་པ་ཐམས་ཅད་དག་པའམ་གཏན་དག་པ་མེད་པར་འགྱུར་ཏེ། དེ་བཞིན་ཉིད་རྟོགས་པ་ལས་ཁྱད་པར་དུ་འཕགས་པའི་གཉེན་པོ་མི་སྲིད་པའི་ཕྱིར་རོ་ཞེས་བྱ་བ་ཡིན་ནོ། ། འོན་ཏེ་ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། ཅེས་བྱ་བའི་ཚུལ་གྱིས་དག་པ་གཏན་མེད་པར་མི་ཐལ་ཏེ། ། རང་བཞིན་གྱིས་རྣམ་པར་དག་པ་ཡོད་པའི་ཕྱིར་རོ་ཞེ་ན། འོ་ན་རང་བཞིན་གྱིས་རྣམ་པར་དག་པ་ལས་གཞན་སྤངས་པའི་རྣམ་པར་དག་པ་མེད་པར་འགྱུར་བས་དག་པ་ཕྱོགས་གཅིག་པར་ཐལ་ཏེ། དམིགས་པའི་རང་བཞིན་ཡོངས་སུ་གྲུབ་པ་རྟོགས་པས་དག་པ་མི་མཐུན་པའི་ཕྱོགས་མེད་པའམ་ཅིག་ཅར་དག་པ་ཐལ་བའམ། དེ་ལས་ལྷག་པའི་གཉེན་པོ་ཡང་མི་སྲིད་པའི་ཕྱིར་ཏེ། འོ་ན་ཁྱེད་ལ་ཡང་དག་པ་མེད་པར་ཐལ་ཏེ། འདིའི་དམིགས་པ་དངོས་མེད་དེ། ། ཞེས་བྱ་བའི་ཚུལ་གྱིས་དངོས་པོ་མེད་པ་དམིགས་པར་འདོད་ལ། དེ་ལ་ཡང་གོང་ནས་གོང་དུ་རྣམ་པར་དག་པའི་ཡུལ་རྟོགས་པར་བྱར་མེད་པའི་ཕྱིར་ཏེ། རྣམ་དག་པའི་ཡུལ་ནི་དེ་ཙམ་དུ་ཟད་པའི་ཕྱིར་ཏེ་ཞེ་ན། དེ་ནི་མ་ཡིན་ཏེ། དངོས་པོ་མེད་པ་ནི་ཡང་དག་པའི་མཐའ་ཡོངས་སུ་གྲུབ་པ་ལ་མི་བརྗོད་ཀྱི། འོན་ཀྱང་གཞན་དབང་ངམ་ཀུན་བཏགས་པ་ལ་བརྗོད་ལ། དེ་ལ་ཡང་རྣམ་པར་དག་པའི་ཡུལ་ཡོངས་སུ་གྲུབ་པ་གོང་ནས་གོང་དུ་དག་པར་བྱར་ཡོད་པར་གཏན་དག་པ་མེད་པའམ། ཅིག་ཅར་དག་པར་མི་ཐལ་བས་མི་མཚུངས་སོ། ། དེ་ལྟ་ན་ཡང་རྣམ་པར་དག་པའི་ཡུལ་ཡོངས་སུ་གྲུབ་པའི་བློ་གཅིག་གིས་རྟོགས་པ་ན། བདག་ཉིད་ཐམས་ཅད་རྟོགས་པས་ཅིག་ཅར་རྣམ་པར་དག་པར་འགྱུར་རོ།

། འོན་ཏེ་དེ་རྟོགས་ཀྱང་སྒྲིབ་པ་འབའ་ཞིག་མི་དག་ན་སྒྲིབ་པ་གང་ཡང་མི་འདག་པས་གཏན་དག་པ་མེད་པར་འགྱུར་རོ་སྙམ་ན། དེ་དངོས་པོར་ཁས་ལེན་ན་རྩོད་པ་དེ་ཡོད་ཀྱང་དེ་ལྟར་ནི་ཁས་མི་ལེན་ཏེ། ཕྱིན་ཅི་ལོག་གི་དོན་ཐམས་ཅད་ཡོད་ན་སྣང་དུ་རུང་བ་ལས་མ་དམིགས་པ་ལ། ཕྱིན་ཅི་མ་ལོག་པའི་ཡོངས་སུ་གྲུབ་པའི་ཡོངས་སུ་གྲུབ་པ་མཐོང་བར་བརྗོད་དོ། ། དེ་བས་ན། འགལ་ཡང་མཐོང་བ་མེད་པ་ནི་དེ་ཁོ་ན་མཐོང་བའོ་ཞེས་བྱ་བ་ལ་སོགས་པ་གསུངས་སོ། ། དེའི་ཕྱིར་ཕྱིན་ཅི་ལོག་གི་དོན་འགའ་ཞིག་གམ། ཕལ་ཆེར་རམ། མཐའ་དག་མ་མཐོང་བ་ལ་ལྟོས་ཏེ། དེ་ཁོ་ནའི་དོན་རྣམ་པར་དག་པའི་ཡུལ་གོང་ནས་གོང་དུ་རྟོགས་པ་ཡོད་པ་ཉིད་དོ། ། འདི་ལ་དགོངས་ནས་འཕགས་པ་རྣམ་པར་གྲོལ་བའི་སྡེས་དམིགས་པ་རྣམ་པར་གཞག་པ་འདི་ལ་བརྗོད་པར་བྱ་བ་མང་དུ་ཡོད་དོ་ཞེས་གསུངས་སོ། ། ཆེད་དུ་བྱ་བ་གསུམ་པོ་ནི་སྒྲུབ་པའི་ཁྱད་པར་ཏེ། ཡུལ་འདི་དག་ཆེད་དུ་བྱེད་པ་ནི་རྣམ་པ་ཐམས་ཅན་མཁྱེན་པ་ཉིད་ཐོབ་པར་ནུས་པ་ཡིན་གྱི་གཞན་དུ་ནི་མ་ཡིན་ནོ་ཞེས་བྱ་བའི་དོན་ཏོ། ། མཆོག་ཉིད་ནི། བདག་ཉིད་སེམས་ཅན་གྱི་སྡེ་ཆེན་པོ་ལ་ཕན་འདོགས་པར་བྱེད་པ་ཡིན་ལ། དེ་ཡང་བརྩེ་བ་ཆེན་པོས་གཞན་གྱི་དོན་བྱེད་པས་མཆོག་ཏུ་བྱེད་པས་དེའི་ཐབས་སྙིང་རྗེ་ཆེན་པོས་བསྟན་པ་ཡིན་ནོ། ། ཡང་ན་སེམས་ཅན་གཞན་མཐའ་དག་སེམས་ཅན་གྱི་མཆོག་ཏུ་བྱེད་པ་མཆོག་ཡིན་པས་དེས་གཞན་གྱི་དོན་བྱེད་པ་མཐའ་དག་ཉེ་བར་མཚོན་པ་ཡིན་ནོ། ། སྤཽང་བ་ཆེན་པོ་ནི་སྤངས་པ་མཐར་ཕྱིན་པ་སྟེ་སྒྲིབ་པ་གཉིས་དང་བྲལ་བའོ། ། རྟོགས་པ་ཆེན་པོ་ནི་ཇི་ལྟ་བ་དང་ཇི་སྙེད་པ་རྟོགས་པའི་ཡེ་ཤེས་མཐར་ཕྱིན་པའོ། ། ཆེད་དུ་བྱ་བ་འདི་གསུམ་ནི་སྒྲུབ་པའི་ཁྱད་པར་དུ་བསྟན་པ་ཡིན་གྱི་འབྲས་བུའི་ངོ་བོར་བསྟན་པ་མ་ཡིན་པས་ན། སྒྲུབ་པ་པོ་བྱང་ཆུབ་སེམས་པའི་ཁྱད་པར་དུ་བཀོད་དོ། ། དེ་ལྟར་སྒྲུབ་པ་ཁྱད་པར་དུ་བྱེད་པ་རྟེན་དང་ཆེད་དུ་བྱ་བ་དང་དམིགས་པ་གསུམ་བསྟན་པ།

སྒྲུབ་པའི་རང་བཞིན་འཆད་དེ། འདི་ལ་སྤྱིའི་མཚན་ཉིད་དབྱེ་བ་དང༌། སོ་སོའི་མཚན་ཉིད་གསུམ་ལས་དང་པོ་ནི། དེ་ལྟར་ཞེས་བྱ་བ་ནས་བྱ་བ་ནི་སྒྲུབ་པ་སྟེ་ཞེས་བྱ་བའི་བར་རོ། ། དོན་ནི་སྤྱོད་པ་གཙོ་བོར་གྱུར་པའི་མཚན་ཉིད་ཡིན་ནོ་ཞེས་བྱ་བའོ། ། དེ་ཡང་གནས་སྐབས་གང་དུ་ཡུལ་གང་ལ་འཇུག་པའི་བྱ་བ་ཡིན་ཞེ་ན། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་ཞེས་བྱ་བ་ལ་སོགས་པ་སྨོས་ཏེ། ཀུན་མཁྱེན་གསུམ་གཏན་ལ་འབེབས་པའི་གནས་སྐབས་དེ་དུ་བརྗོད་དེ། ཡུལ་ལ་ཞེས་བྱ་བ་ནི་རྟེན་གི་ཡུལ་དེ་གནས་སྐབས་དེ་ན་ཡོད་པའི་ཞེས་བྱ་བའི་དོན་ནོ། ། སྤྱིར་དགེ་བའི་ཆོས་ཀྱི་རྟེན་ཅན་ཞེས་བྱ་བ་ནི་ཕ་རོལ་ཏུ་ཕྱིན་པ་དྲུག་གི་མཚན་ཉིད་ཁྱད་པར་ཅན་གྱིས་མ་ཟིན་པ་སྟེ། དེ་ལ་སྒྲུབ་པས་དེའི་རྟེན་ཅན་ཏེ་བྱ་བ་ཅན་ནོ། ། རྣམ་པ་ཀུན་མངོན་པར་རྟོགས་པ་ལ་སོགས་པ་ན་མངོན་པར་རྟོགས་པ་བཞི་ལ་ཞེས་བྱ་བ་ཡང་དེ་ལ་གནས་སྐབས་དེ་ལ་ཡོད་པའོ། ། ཕ་རོལ་ཏུ་ཕྱིན་པ་དྲུག་གི་རྟེན་ཅན་ཞེས་བྱ་བ་ནི་དྲུག་གི་སྒྲུབ་བྱ་ཅན་ནོ། ། སྤྱིར་དགེ་བའི་ཆོས་སྒྲུབ་པའི་བྱ་བ་དང་ཕ་རོལ་ཏུ་ཕྱིན་པ་དྲུག་སྒྲུབ་པའི་བྱ་བ་ནི་སྒྲུབ་པ་ཉིད་ཡིན་ལ། འདིར་བཀོད་པའི་སྒྲུབ་པ་བཞི་པོ་ནི་མངོན་པར་རྟོགས་པ་བཞིའི་གནས་སྐབས་ན་ཡོད་པའི་ཕ་རོལ་ཏུ་ཕྱིན་པ་དྲུག་སྒྲུབ་པའི་བྱ་བ་ཅན་ཡིན་ཏེ། ཐམས་ཅད་མཁྱེན་པ་གསུམ་གྱི་གནས་སྐབས་ན་ཡོད་པ་ཡང་འདིས་དོན་གྱིས་མཚོན་པ་ཡིན་ནོ་ཞེས་བསམས་པའོ། ། དབྱེ་བ་ནི་དེ་ལྟ་ཇི་ལྟ་བ་བཞིན་དུ་ཞེས་བྱ་བ་ལ་སོགས་པའོ། ། དེ་ལ་གོ་ཆ་ནི་བརྒྱུད་པའི་སྦྱོར་བ་སྟེ་ཚོགས་ལམ་ཉིད་དོ། ། འཇུག་པ་ནི་དངོས་ཀྱི་སྦྱོར་བ་སྟེ་སྦྱོར་ལམ་ཡིན་ཏེ་ཚོགས་ལ་གཟུངས་ཀྱི་ཚོགས་ཡན་ཆད་བཅོ་ལྔ་ནི་ཆོས་མཆོག་ཆེན་པོའོ། ། སའི་ཚོགས་ཡང་རབ་ཏུ་དགའ་བ་ནི་མཐོང་ལམ་མོ། ། གཞན་དགུ་ནི་སྒོམ་ལམ་མོ། ། གཉེན་པོ་ནི། མཐོང་ལམ་དང་སྒོམ་ལམ་ཡིན་ཏེ། ངེས་པར་འབྱུང་བའི་སྒྲུབ་པ་ནི་ཁྱད་པར་གྱི་ལམ་མོ།

། དང་པོ་འཐོབ་པའི་ས་མཚམས་སོ། ། སོ་སོའི་མཚན་ཉིད་བཞི་ལས་གོ་ཆའི་སྒྲུབ་པའི་མཚན་ཉིད་ནི། དེ་དག་སོ་སོར་སྦྱིན་ལ་སོགས་ཞེས་བྱ་བ་ལ་སོགས་པ་སྟེ། ཐེག་པ་ཆེན་པོ་ལ་འཇུག་པའི་གནས་སྐབས་ལས་སྔོན་རོལ་ཏུ་འཇུག་པའི་རྟོགས་བྱེད་པ་ནི་གོ་ཆ་ཏེ། ཕ་རོལ་ཏུ་ཕྱིན་པ་རེ་རེར་དྲུག་བསྡུས་ནས་སློབ་པ་ནི་འཇུག་པའི་དོན་དུ་སྦྱོར་བ་བསྟན་པར་སྒྲུབ་པ་པའོ། ། འཇུག་པའི་སྒྲུབ་པའི་མཚན་ཉིད་ནི། བསམ་གཏན་གཟུགས་མེད་ཅེས་བྱ་བ་ལ་སོགས་པའོ། ། འདིའི་མཚན་ཉིད་ནི་ཐེག་པ་ཆེན་པོ་ལ་འཇུག་པའི་གནས་སྐབས་འབྱུང་བའི་བྱ་བ་སྟེ། ཐོབ་པ་དང་མི་ཉམས་པ་དང་འཕེལ་བར་འགྱུར་བའོ། ། དེ་ཡང་ཡུལ་གྱི་སྒོ་ནས་དགུར་འགྱུར་ཏེ། འདི་ལྟར་ཐེག་པ་ཆེན་པོ་ནི་ལམ་དང་འབྲས་བུ་གཉིས་སོ། ། ལམ་ལ་གསུམ་སྟེ། འཇིག་རྟེན་པའི་ལམ་དང༌། འཇིག་རྟེན་ལས་འདས་པའི་ལམ་དང༌། དེ་གཉིས་ཀ་ཐེག་པ་ཆེན་པོ་མ་ཡིན་པ་ལས་ཐ་དད་པར་བྱེད་པའི་ཁྱད་པར་རོ། ། དང་པོ་ནི། བསམ་གཏན་དང་གཟུགས་མེད་པའོ། ། གཉིས་པ་འཇིག་རྟེན་ལས་འདས་པའི་ལམ་ལ་རང་དོན་ཐོབ་པར་བྱེད་པ་ནི། སྦྱིན་པ་ལ་སོགས་པ་དང༌། མཐོང་བ་ལ་སོགས་པའི་ལམ་བཞི་སྟེ། རིམ་པ་བཞིན་ཡོན་ཏན་ཐོབ་པར་བྱེད་པ་དང༌། སྒྲིབ་པ་སྤོང་བར་བྱེད་པའོ། ། གཞན་དོན་ཐོབ་པར་བྱེད་པའི་ལམ་ནི་གཉིས་ཏེ། བྱམས་པ་ལ་སོགས་པ་ཚད་མེད་པ་དང༌། ལྡན་པ་དང༌། མི་དམིགས་པར་རྟོགས་པའི་ཡེ་ཤེས་ཏེ། རིམ་པ་བཞིན་གཞན་དོན་ལ་སྤྲོ་བ་དང་རང་དོན་དུ་སྒྲུབ་པ་ལ་མཁས་པའོ། ། དེ་གཉིས་ཀའི་ཁྱད་པར་ནི་རྣམ་པར་མི་རྟོག་པ་དང་ཆེད་དུ་བྱ་བ་དོན་དུ་གཉེར་བ་དང་མཐུའི་ཁྱད་པར་འཁོར་གསུམ་དག་པ་དང་ཆེད་དུ་བྱ་བ་དང་མངོན་པར་ཤེས་པ་དྲུག་གོ ། འབྲས་བུ་ནི། རྣམ་པ་ཐམས་ཅད་མཁྱེན་པ་ཉིད་ཐོབ་ནས་ཆོས་ཀྱི་འཁོར་ལོ་བསྐོར་བར་མཛད་པའོ། ། དེས་ན་འཇུག་པའི་ཡུལ་དགུ་ཡོད་པ་དེའི་ཡུལ་ཅན་གྱི་བྱ་བ་འཇུག་པའི་སྒྲུབ་པ་རྣམ་པ་དགུའོ། ། འདིར་མི་སློབ་པའི་ལམ་ནི་ལམ་གྱི་དབྱེ་བ་ཙམ་དུ་བཀོད་ཀྱི་རྣམ་པ་ཐམས་ཅད་མཁྱེན་པར་མ་འདུས་པ་ཐེག་པ་ཆེན་པོ་མི་སློབ་པའི་ལམ་ནི་མེད་དོ།

། རྣམ་པ་ཐམས་ཅད་མཁྱེན་པ་ཉིད་ལ་འཇུག་པ་ནི་དེ་ཐོབ་པའི་གནས་སྐབས་ན་དེ་ཐོབ་པར་བྱེད་པའི་བྱ་བ་ཡིན་གྱི་དེ་ཐོབ་ཟིན་ནས་ནི་སྒྲུབ་པ་རྒྱུན་འཆད་པས་འཇུག་པའི་བྱ་བ་བྱེད་པ་ཉིད་དོ། ། གཞན་ལ་ནི་མི་ཉམས་པ་དང་ཁྱད་པར་དུ་འགྲོ་བའི་དོན་དུ་ཞུགས་ནས་ཀྱང་བྱ་བ་ཡོད་པ་ཉིད་དོ། ། ཚོགས་ཀྱི་སྒྲུབ་པའི་མཚན་ཉིད་ནི། བརྩེ་དང་སྦྱིན་ལ་སོགས་པ་དྲུག་ཅེས་བྱ་བ་ལ་སོགས་པའོ། ། འདིའི་མཚན་ཉིད་ནི་ཐེག་པ་ཆེན་པོ་ལ་ཞུགས་ན། དེ་མཐར་ཐུག་པར་བྱ་བའི་དོན་དུ་བསྡོགས་ལ་འབད་པ་སྟེ། དེའི་དོན་དུ་གོ་ཆ་གྱོན་པའོ། ། དེ་ཡང་རྣམ་པ་བཞི་སྟེ་དབྱེ་བ་མདོར་བསྟན་པ་ནི། ཚིག་ལེའུར་བྱས་པ་དང་དེའི་འགྲེལ་པ་བཅུ་བདུན་ནོ་ཞེས་བྱ་བ་ཡན་ཆད་དོ། ། བཅུ་བདུན་པོ་འདྀ་རྣམས་ཀྱང་རྣམ་པ་ལྔར་འདུས་ཏེ། བསམ་པ་དང་སྦྱོར་བ་ནི། བརྩེ་བ་དང་ལྡན་དང༌། ཕ་རོལ་ཕྱིན་པ་དྲུག་ལ་སྤྱོད་ཅིང༌། མཉམ་པར་བཞག་པ་དང༌། མཉམ་པར་མ་བཞག་པ་ནི་ཞི་གནས་དང༌། ལྷག་མཐོང་སོ་སོ་བ་དང་ཟུང་དུ་འབྲེལ་བ་གསུམ་དང༌། ཐབས་མཁས་པ་སྟེ། ཐབས་མཁས་པ་ནི། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས་ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང་དེ་ཡང་མི་དམིགས་པའི་ཚུལ་གྱིས་སེམས་ཅན་ཐམས་ཅད་དང་ཐུན་མོང་དུ་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་ཡིན་པས་མཉམ་པར་མ་བཞག་པ་ཡི་ཏེ། ལྟ་བ་དང་སྤྱོད་པའི་ཚོགས་ནི་ཡེ་ཤེས་དང་བསོད་ནམས་སོ། ། འབྲས་བུ་སྒྲུབ་པ་དང་དམིགས་པ་འཛིན་པའི་ཚོགས་ནི་ལམ་དང་གཟུངས་ཀྱི་ཚོགས་སོ། ། ཡོན་ཏན་གྱི་རྟེན་བྱེད་པ་དང་ཉེས་པ་སེལ་བར་བྱེད་པའི་ཚོགས་ནི་ས་དང་གཉེན་པོ་ཡིན་ནོ། ། གཉིས་པ་ཡེ་ཤེས་ཀྱི་ཚོགས་བྱེ་བྲག་ཏུ་བཤད་པ་ནི། དེ་ལ་ཡེ་ཤེས་ཀྱི་ཚོགས་ནི་ཞེས་བྱ་བ་ལ་སོགས་པའོ། ། དེ་ལ་ནང་དང་ཕྱི་དང་ཕྱི་ནང་སྟོང་པ་ཉིད་གསུམ་གྱིས་ནི་དེའི་ཡུལ་ཅན་ཚོགས་ལམ་འཕེན་ནོ། ། འཇིག་རྟེན་པའི་སྒོམ་པ་ལས་བྱུང་བའི་ཤེས་པས་དང་པོ་རྟོགས་པར་བྱ་བ་ཡིན་པས་སོ།

། སྟོང་པ་ཉིད་སྟོང་པ་ཉིད་བརྗོད་པས་ནི་ཡུལ་ཅན་སྦྱོར་ལམ་འཕེན་ཏེ། སྦྱོར་བའི་ལམ་བཞི་རིམ་པ་བཞིན་བསྒོམས་པས་འཛིན་པ་མེད་པར་རྟོགས་པ་ན་སྟོང་པ་ཉིད་ལ་འཛིན་པ་མེད་པར་ཡང་དེ་ཉིད་ཀྱིས་རྟོགས་པའི་ཕྱིར་རོ། ། ཆེན་པོ་སྟོང་པ་ཉིད་གསུངས་པས་ནི་མཐོང་ལམ་འཕེན་ཏེ། དེས་ཆོས་ཀྱི་དབྱིངས་ཀུན་ཏུ་འགྲོ་བ། རྟོགས་པ་ན། སྟོང་པ་ཉིད་ཏུ་རྟོགས་ལ། དེ་ལྟར་ན་དེའི་རང་བཞིན་ཀུན་ཏུ་འགྲོ་བ་ཀུན་སྟོང་པར་རྟོགས་པས་ཕྱོགས་ཀྱང་སྟོང་པར་རྟོགས་པའི་ཕྱིར་རོ། ། དོམ་དམ་པ་སྟོང་པ་ཉིད་གསུངས་པས་ནི་ས་གཉིས་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་མཆོག་གི་དོན་དུ་རྟོགས་པ་ན་སྟོང་པ་ཉིད་དུ་རྟོགས་ལ༑ དེ་ལྟར་ན་དེའི་རང་བཞིན་ཅན་མྱ་ངན་ལས་འདས་པ་མཆོག་ཀྱང་སྟོང་པར་རྟོགས་པས་སོ། ། འདུས་བྱས་སྟོང་པ་ཉིད་ཀྱིས་ནི་ས་གསུམ་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་རྒྱུ་མཐུན་པའི་དོན་ཀྱི་མཆོག་ཏུ་རྟོགས་པ་ན་དེ་སྟོང་པ་ཉིད་དུ་རྟོགས་ལ། དེ་ལྟར་ན་དེའི་རང་བཞིན་ཅན་འཁོར་བ་འདུས་བྱས་དེའི་གཉེན་པོར་བྱ་བར་ནུས་པ་ཡང་སྟོང་པར་རྟོགས་པས་སོ། ། རྒྱུ་མཐུན་པ་ནི་མཐུན་པའི་རྒྱུ་ཡིན་གྱི་འདྲ་བའི་འབྲས་བུ་ནི་མ་ཡིན་ཏེ། འདུས་མ་བྱས་སྟོང་པ་ཉིད་བརྗོད་པས་ནི་ས་བཞི་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་ཡོངས་སུ་འཛིན་པ་མེད་པའི་དོན་དུ་རྟོགས་པ་ན་དེས་སྟོང་པ་རྟོགས་ལ། དེ་ལྟ་ན་དེའི་རང་བཞིན་ཅན་ལྟོས་ཟླའི་ཡོངས་སུ་འཛིན་པ་མེད་པའི་སྟོང་པ་འདུས་མ་བྱས་ཀྱང་སྟོང་པར་རྟོགས་པའི་ཕྱིར་རོ། ། མཐའ་ལས་འདས་པ་སྟོང་པ་ཉིད་ཀྱིས་ནི་ས་ལྔ་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་རྒྱུད་ཐ་དད་པ་མེད་པར་རྟོགས་པ་ན་དེ་སྟོང་པར་རྟོགས་ལ། དེ་ལྟ་ན་དེའི་རང་བཞིན་ཅན་རྒྱུད་ཐ་དད་པ་རྟག་ཆད་ཀྱི་མཐའ་དང་བྲལ་བ་དབུས་ཀྱི་རང་བཞིན་ཡང་སྟོང་པར་རྟོགས་པས་སོ། ། ཐོག་མ་དང་ཐ་མ་མེད་པ་སྟོང་པ་ཉིད་ཀྱིས་ནི་ས་དྲུག་པའི་ཡེ་ཤེས་འཕེན་ཏེ།

དེས་ཆོས་ཀྱི་དབྱིངས་ཀུན་ནས་ཉོན་མོངས་པ་མེད་པ་རྣམ་པར་བྱང་བའི་དོན་དུ་རྟོགས་པ་ན་དེ་སྟོང་པར་རྟོགས་ལ། དེ་ལྟ་ན་འཁོར་བའི་ཆོས་ཀྱི་དབྱིངས་ཀྱི་རྗེས་སུ་སྐྱེས་པ་དེའི་རིགས་ཅན་དུ་གྱུར་པ་དེ་ཡང་སྟོང་པར་རྟོགས་པའི་ཕྱིར་ཏེ། དོར་བ་མེད་ལ་སྟོང་པ་ཉིད་གསུངས་པས་ནི་དེའི་ཡུལ་ཅན་ས་བདུན་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་ཐ་དད་པ་མེད་པའི་དོན་དུ་རྟོགས་པ་ན་དེ་སྟོང་པ་ཉིད་དུ་རྟོགས་ལ། དེ་ལྟ་ན་དེའི་རང་བཞིན་ཅན་འཁོར་བ་དོར་བ་མེད་པ་སྟོང་པར་རྟོགས་པས་སོ། ། རང་བཞིན་དང་ཆོས་ཐམས་ཅད་སྟོང་པ་ཉིད་གཉིས་ཀྱིས་ནི་དེའི་ཡུལ་ཅན་ས་བརྒྱད་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་འབྲི་བ་དང་འཕེལ་བ་མེད་པའི་དོན་དང༌། རྣམ་པར་མི་རྟོག་པ་དང༌། ཞིང་ཡོངས་སུ་དག་པ་ལ་དབང་བའི་གནས་སུ་རྟོགས་པ་ན། དེ་སྟོང་པ་ཉིད་དུ་རྟོགས་ལ། དེ་ལྟ་ན་དེའི་རང་གི་ངོ་བོ་རང་བཞིན་དང་དེའི་རྣམ་འགྱུར་ཆོས་ཐམས་ཅད་སྟོང་པར་རྟོགས་པའི་ཕྱིར་རོ།

 ། རང་གི་མཚན་ཉིད་སྟོང་པ་དང་མི་དམིགས་པར་སྟོང་པ་ཉིད་གཉིས་ཀྱིས་ནི་དེའི་ཡུལ་ཅན་ས་དགུ་པའི་ཡེ་ཤེས་འཕེན་ཏེ། དེས་ཆོས་ཀྱི་དབྱིངས་ཡེ་ཤེས་ལ་དབང་བའི་གནས་སུ་རྟོགས་ལ། དེ་ལྟར་ན་དེའི་རང་བཞིན་མཚན་ཉིད་མཐའ་དག་དུས་ཐམས་ཅད་ཤེས་པའི་ཡེ་ཤེས་ཀྱི་རྟེན་དུ་གྱུར་པ་མཚན་ཉིད་དང་དུས་རྣམས་སྟོང་པར་རྟོགས་པའི་ཕྱིར་ཏེ། དངོས་པོ་མེད་པའི་ངོ་བོ་ཉིད་སྟོང་པ་ཉིད་དངོས་པོ་སྟོང་པ་ཉིད་གཉིས་ཀྱིས་ནི་ས་བཅུ་པའི་ཡེ་ཤེས་དེ་འཕེན་ཏེ། དེས་ཆོས་ཀྱི་དབྱིངས་ལས་ལ་དབང་བའི་གནས་ཉིད་དུ་རྟོགས་པ་ན་སྟོང་པར་རྟོགས་ལ། དེ་ལྟ་ན་དེའི་རིགས་ཅན་ཚོགས་པ་དང་ཡན་ལག་ལས་ཀྱི་གནས་ཀྱང་སྟོང་པར་རྟོགས་པའི་ཕྱིར་རོ། ། དངོས་པོ་མེད་པ་སྟོང་པ་ཉིད་དང་རང་གི་ངོ་བོ་སྟོང་པ་ཉིད་དང༌། གཞན་གྱི་ངོ་བོ་སྟོང་པ་ཉིད་གསུམ་གྱིས་ནི། སངས་རྒྱས་ཀྱི་སའི་ཡེ་ཤེས་འཕེན་ཏེ། དེས་ཉོན་མོངས་པ་སྤངས་པ་དང༌། ཤེས་བྱའི་སྒྲིབ་པ་སྤངས་པ་དང་རང་བྱུང་ཉིད་ཐོབ་པ་ན་དེ་སྟོང་པར་རྟོགས་ལ། དེ་ལྟ་ན་དེའི་རང་བཞིན་ཅན་ཆགས་པ་དང་གནོད་པར་བྱེད་པ་ལ་སོགས་པ་མེད་པའི་ནམ་མཁའ་དང༌། གཟུང་འཛིན་དང་བྲལ་བའི་སྟོང་པ་ཉིད་དང༌། གཞན་ལ་མི་ལྟོས་པའི་བྱེད་པ་པོ་སྟོང་པར་རྟོགས་པའི་ཕྱིར་རོ། ། གསུམ་པ་སའི་ཚོགས་བྱེག་ཏུ་བཤད་པ་ནི། སའི་ཚོགས་ལ་ཞེས་བྱ་བ་ལ་སོགས་པའོ། ། རྣམ་པ་ཐམས་ཅད་མཁྱེན་པ་ཉིད་དང་ལྡན་པས་བསམ་པ་བཅོས་མ་མ་ཡིན་པ་དང༌། སེམས་ཅན་གྱི་དོན་དུ་ཐེག་པ་ཆེན་པོའི་ཡེ་ཤེས་དོན་དུ་གཉེར་བ་དང༌། ཚད་མེད་པ་བཞི་སྒྲུབ་པ་དང༌། འཁོར་གསུམ་དུ་མི་རྟོག་པར་སྦྱིན་པ་དང༌། རྣམ་པ་ཐམས་ཅད་མཁྱེན་པ་ཉིད་ལ་བསྐུལ་བ་ལ་སོགས་པ་བརྟེན་པ་དང་ཐམས་ཅད་མཁྱེན་པ་ཉིད་དོན་དུ་གཉེར་བ་ཆོས་འཚོལ་ཞིང་ས་འོག་མར་མི་ལྟུང་བ་དང༌། བར་ཆོད་བྱེད་པ་མེད་པར་རབ་ཏུ་འབྱུང་བ་དང༌། སངས་རྒྱས་ཀྱི་སྐུ་མཐོང་ནས་དེ་མ་ཐོབ་ཀྱི་བར་དུ་དེ་ཡིད་ལ་བྱེད་པ་དང་མི་འབྲལ་བ་དང༌།

སེམས་ཅན་རྣམས་ལ་ཐོག་མར་དགེ་བ་ལ་སོགས་པའི་ཆོས་ཅིང་ང་རྒྱལ་མེད་པ་དང༌། དམ་བཅས་པ་བཞིན་བྱེད་པ་ནི་ས་དང་པོ་ཡོངས་སུ་སྦྱོང་བ་བཅུ་ཡིན་ནོ། ། ཉན་ཐོས་སམ་རང་སངས་རྒྱས་སམ་ཚུལ་ཁྲིམས་ངན་པ་དང་བྱང་ཆུབ་ཀྱི་གེགས་སུ་གྱུར་པ་ཡིད་ལ་མི་བྱེད་པ་དང༌། ཕན་པ་ཆུང་ངུ་ལའང་རྟག་ཏུ་མི་བརྗེད་པ་དང༌། སེམས་ཅན་ཀུན་ལ་གནོད་སེམས་མེད་པ་དང་སེམས་ཅན་རྣམས་ཐེག་པ་གསུམ་ལ་སྨིན་པར་བྱེད་པར་སྤྲོ་བ་དང༌། སེམས་ཅན་རེ་རེའི་དོན་དུ་ཡང་བསྐལ་བ་མང་པོར་དམྱལ་བའི་སྡུག་བསྔལ་མྱོང་བ་ལ་མི་སྐྱོ་བ་དང༌། ཐམས་ཅད་ལ་ང་རྒྱལ་མེད་པ་དང༌། བླ་མ་ལ་སྟོན་པར་འདུ་ཤེས་པ་དང༌། སེམས་ཅན་གྱི་དོན་དུ་ལས་གཞན་མེད་པར་ཕ་རོལ་ཏུ་ཕྱིན་པ་དྲུག་ལ་བརྩོན་པ་ནི། ས་གཉིས་པའི་སྦྱོར་བའོ། ། སངས་རྒྱས་ཀྱི་ཆོས་བཤད་པ་ཉན་པས་མི་ངོམས་པ་དང༌། ཆོས་བཤད་པའི་འབྲས་བུ་བྱང་ཆུབ་ཀྱང་རང་དོན་དུ་མི་འདོད་པ་དང༌། རྟེན་དང་བརྟེན་པ་སྦྱོར་བ་དང༌། སེམས་ཅན་སྨིན་པ་དང་ཞིང་དག་པར་བྱེད་པའི་དགེ་བ་སྒྲུབ་པས་འཁོར་བར་གནས་པ་ལ་མི་སྐྱོ་བ་དང༌། ཉན་ཐོས་དང་རང་སངས་རྒྱས་ཀྱི་སེམས་ཀྱིས་ཀྱང་ངོ་བ་ནི། རིམ་པ་བཞིན་ས་གསུམ་པའི་སྦྱོང་བའོ། ། ཉན་ཐོས་དང་སངས་རྒྱས་ཀྱི་སས་དབེན་པ་དང༌། བྱང་ཆུབ་ལ་ཡང་འདོད་པ་མེད་པ་དང༌། རྣམ་པ་ཐམས་ཅད་མཁྱེན་པ་ཉིད་ཐོབ་ཀྱང༌། དེས་མི་རློམ་པ་དང༌། ཆོས་ཟབ་མོ་རྟོགས་པ་ལ་གནས་པ་དང༌། བསླབ་པ་ཐམས་ཅད་ཡིད་ལ་མི་བྱེད་པ་དང༌། འདོད་པའི་ཡོན་ཏན་ལ་འདོད་པ་མེད་པ་དང༌། ཆོས་ཐམས་ཅད་ལ་མངོན་པར་འདུ་བྱེད་པ་མེད་པ་དང༌། ཕྱི་ནང་གི་དངོས་པོ་ཡོངས་སུ་མི་འཛིན་པ་དང་རྣམ་པར་ཤེས་པ་གནས་པའི་ཡུལ་ལ་སེམས་མི་གནས་པ་དང༌། དངོས་པོ་གང་ཡང་ཡིད་ལ་མི་བྱེད་པ་ནི། རིམ་པ་བཞིན་ས་བཞི་པའི་སྦྱོར་བ་བཅུའོ། ། བསྡུས་ཏེ་སྐྱེ་ཞིང་རབ་ཏུ་བྱུང་བའི་ཆ་བྱད་འཛིན་ཞིང་དགེ་སློང་མ་དང་ལྷན་ཅིག་མི་གནས་ལ་དེ་ལས་གོས་མི་ལེན་པ་དང༌། གཞན་གྱིས་སྦྱིན་བདག་ལ་རྙེད་པ་ཐོབ་པ་ལ་ཕྲག་དོག་མེད་པ་དང༌།

ཐེག་པ་དམན་པ་དང་ལྡན་པར་མི་གནས་ཤིང་གནོད་སེམས་སྤོང་བ་དང༌། ནང་གི་ཆོས་མི་མཐོང་བ་དང༌། ཕྱིའི་ཆོས་རྣམས་མི་མཐོང་བ་དང༌། མི་དགེ་བ་བཅུའི་ཉེས་པ་རིག་པ་དང༌། ལྷག་པའི་ཆོས་སུ་མི་མཐོང་བས་ཁེངས་པའི་རྒྱུ་མེད་པར་ཤེས་པ་དང༌། དངོས་པོར་དམིགས་པ་མེད་པ་དང༌། ཆོས་ཐམས་ཅད་ཡིད་གཉིས་དང་བྲལ་བར་རྟོགས་པ་དང༌། འདོད་ཆགས་ལ་སོགས་པ་མི་མཐོང་བ་ནི། རིམ་པ་བཞིན་བཞིན་ས་ལྔ་པའི་སྦྱོང་བ་བཅུ་པའོ། ། ཕ་རོལ་ཏུ་ཕྱིན་པ་དྲུག་རྫོགས་པར་བྱ་བ་དང༌། ཉན་ཐོས་ཀྱི་སེམས་ལ་སོགས་པ་དྲུག་སྤང་བར་བྱ་བ་སྟེ། བཅུ་གཉིས་ནི་ས་དྲུག་པའི་སྦྱོང་བའོ། ། ས་བདུན་པའི་ཡོངས་སུ་སྦྱོང་བ་ནི། སྤང་བར་བྱ་བ་ཉི་ཤུ་དང་བྲལ་བར་བྱ་བ་དང་དེའི་གཉེན་པོ་ཉི་ཤུ་ཐོབ་པའོ། ། དེ་ལ་རྣམ་པར་ཐར་པའི་སྒོ་གསུམ་ཤེས་པས་ནི། རིམ་པ་བཞིན་ཤེས་བྱ་གང་ཟག་དང་ཆོས་ཀྱི་བདག་ཡོད་པར་འཛིན་པ་དང༌། སྤྱོད་པ་རྗེས་སུ་སྒྲུབ་པ་པོ་སེམས་ཅན་འཛིན་པ་དང༌། འབྲས་བུའི་མཚན་ཉིད་སྙིང་པོར་གྱུར་ཅིང་གཅེས་པར་བྱ་བ་སྲོག་ཏུ་འཛིན་པ་གསུམ་སྤོང་ངོ༌། ། ལུས་དང་ངག་དང་ཡིད་ཀྱི་རང་བཞིན་འཁོར་གསུམ་རྣམ་པར་དག་བྱེད་པས་ནི། གང་ཟག་གཅིག་པུ་དབུགས་དབྱུང་དུ་མེད་པར་འཛིན་པ་སྤོང་སྟེ། དེས་ན་བདག་ཉིད་ལ་ཁྱད་དུ་གསོད་པར་མི་བྱེད་དོ། ། སྙིང་རྗེ་དང་ལྡན་པས་ནི་མེད་པར་འཛིན་པ་སྤངས་ཏེ། བརྩེ་བའི་ཡུལ་སེམས་ཅན་ཀུན་རྫོབ་པ་མེད་པར་མི་འཛིན་པ་དང༌། དེས་ན་དུས་མུ་མཐའ་མེད་པར་བདག་ཉིད་སེམས་ཅན་གྱི་དོན་དུ་གནས་པར་ཁས་ལེན་པར་ཆད་པར་མི་སེམས་པའི་ཕྱིར་ཏེ། རློམ་པ་མེད་པས་ནི་རྟོག་པར་འཛིན་པ་སྤོང་སྟེ། བདག་ཁོ་ན་བྱང་ཆུབ་སེམས་པ་ཡིན་ནོ་སྙམ་དུ་མི་རློམ་པས་གཞན་ཁྱད་དུ་གསོད་ཅིང་དར་རྒྱས་ཀྱི་ཆོས་ཀྱི་ས་བོན་དང་བྲལ་བས་རྟག་ཏུ་ཉེས་པ་ཅན་གྱི་རང་བཞིན་དུ་མི་འཛིན་པའི་ཕྱིར་རོ། ། ཆོས་མཉམ་པ་ཉིད་དུ་ཤེས་པས་ནི་ཀུན་ནས་ཉོན་མོངས་པ་བྲི་བ་དང་རྣམ་པར་བྱང་བ་འཕེལ་བ་ཉིད་ཀྱིས་མཚན་མར་འཛིན་པ་སྤོང་སྟེ།

དེ་གཉིས་བྲི་བ་མེད་པ་དང་འཕེལ་བ་མེད་པས་མཉམ་པར་ཤེས་པའི་ཕྱིར་ཏེ། ཚུལ་གཅིག་པར་ཤེས་པས་ནི་ཐེག་པ་གསུམ་གྱི་རྒྱུ་རིགས་ཐ་དད་པར་འཛིན་པ་སྤོང་སྟེ། སངས་རྒྱས་ཀྱི་སྙྀང་པོ་ཅན་དུ་རང་བཞིན་གཅིག་པར་རིགས་པའི་ཕྱིར་ཏེ། མིང་དང་གཟུགས་ཀྱི་སྐྱེ་བ་མེད་པར་ཤེས་པས་ནི་ཕུང་པོར་འཛིན་པ་སྤོང་སྟེ། ཕུང་པོ་མ་སྐྱེས་པས་རྟོགས་པས་སོ། ། རྟེན་ཅིང་འབྲེལ་བར་འབྱུང་བའི་ངོ་བོ་མེད་པའི་དོན་ཟད་པ་ཤེས་པས་ནི་ཁམས་གསུམ་འཛིན་པ་སྤོང་སྟེ། ས་བོན་དང་དེ་ལས་བྱུང་བའི་འབྲས་བུ་མེད་པར་རྟོགས་པས་སོ། ། ཆོས་ཐམས་ཅད་ཐེག་པ་ཆེན་པོའི་རང་བཞིན་གཟུང་འཛིན་གཉིས་དང་བྲལ་བས་ཚུལ་གཅིག་ཏུ་རྟོགས་ནས་སྟོང་པས་ནི་སྐྱེ་མཆེད་འཛིན་པ་སྤོང་སྟེ། དེ་ནི་གཟུང་འཛིན་གཉིས་ཀྱི་རང་བཞིན་ཡིན་པས་སོ། ། རྟོག་པ་ཀུན་ཏུ་བཅོམ་པས་ནི་ཁམས་གསུམ་པ་ལ་གནས་པ་སྤོང་སྟེ། གནས་པ་དེར་འཛིན་པའི་རྟོག་པ་ཉིད་ཡིན་པས་སོ། ། འདུ་ཤེས་དང་ལྟ་བ་དང་ཉོན་མོངས་པ་སྤོང་བས་ནི་ཁམས་གསུམ་པ་ལ་ཆགས་པ་སྤོང་སྟེ། ཁམས་གསུམ་པ་ལ་དམན་པར་འདུ་ཤེས་པ་དང་དེའི་ཆོས་ཉིད་ལ་མི་རྟག་པར་མི་ལྟ་བས་ཐེག་པ་དམན་པར་མ་ལྟུང་བ་དང་འདོད་ཆགས་ལ་སོགས་པ་ཉོན་མོངས་པའི་བག་ཆགས་ཀྱི་མཚམས་སྦྱོར་བ་རྒྱུན་ཆད་པས་འཁོར་བར་མ་ལྷུང་བའི་ཕྱིར་རོ། ཁམས་གསུམ་ལ་ཆགས་པ་ནི་དེར་ལྷུང་བ་ཡིན་ལ་དེ་ནི་ཉེ་བར་མཚོན་པ་ཡིན་པས་མྱང་ངན་ལས་འདས་པར་ལྷུང་བ་ཡང་དོན་གྱིས་བལྟའོ། ། དེ་སྐད་དུ་ཉི་ཁྲི་ལས་འདི་ཉིད་ཀྱི་སྐབས་སུ། དེ་ལ་བྱང་ཆུབ་སེམས་དཔའ་ཆེན་པོའི་འདུ་ཤེས་དང་ལྟ་བ་རྣམ་པར་ལྡོག་པ་གང་ཞེ་ན། ཉན་ཐོས་དང་རང་སངས་རྒྱས་ཀྱི་ས་སྤཽང་བ་སྟེ་ཞེས་བྱ་བ་དང༌། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཉོན་མོངས་པ་རྣམ་པར་ལྡོག་པ་གང་ཞེ་ན། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་ཟད་པ་སྟེ་ཞེས་བྱ་བ་ལ་སོགས་པ་གསུངས་པ་ཡིན་ནོ། ། ཞི་གནས་ལ་ངེས་པར་སེམས་པ་ནི་ཡོན་ཏན་ལ་ཁྱད་པར་ཐོབ་པར་མི་ནུས་པས་སེམས་ཞུམ་པ་སྤོང་ངོ༌།

། ལྷག་མཐོང་ལ་མཁས་པས་ནི་སངས་རྒྱས་ལ་ལྟ་བ་སྤཽང་སྟེ། ཐམས་ཅད་མཁྱེན་པ་ཉིད་ནི་ལྷག་མཐོང་གི་རང་བཞིན་སྒྱུ་མ་ལྟ་བུར་ཤེས་པའི་ཕྱིར་རོ། ། སེམས་དུལ་བས་ནི་ཆོས་ཡོངས་སུ་འཛིན་པ་སྤོང་སྟེ། ཆོས་ཀྱི་མཚན་ཉིད་དེ་ཤེས་པ་དམིགས་པར་ལྟ་བའི་སེམས་ཁེངས་པ་དང་བྲལ་བའི་ཕྱིར་རོ། ། དུས་གསུམ་ལ་སོགས་པ་ལ་ཐོགས་པའི་ཡེ་ཤེས་ཐོབ་པས་ནི་དགེ་འདུན་དུ་འཛིན་པ་སྤོང་སྟེ། སྒྲའི་དོན་ཉེ་བར་བཟུང་ན་དགེ་འདུན་མེད་པ་ནི་ཐོགས་པ་མེད་པ་ཉིད་ཡིན་པས་སོ། ། ཆགས་པའི་ས་མ་ཡིན་པར་ཤེས་པས་ནི་སྐྱེ་མཆེད་དྲུག་ལ་བཏང་སྙོམས་པ་ཉིད་འཐོབ་པའི་ཕྱིར་ན་ཚུལ་ཁྲིམས་སུ་མངོན་པར་ཞེན་པ་སྤོང་སྟེ། ཚུལ་ཁྲིམས་སུ་འདུ་ཤེས་པས་ནི་སྐྱེ་མཆེད་དྲུག་གི་སྒོ་སྡོམ་པ་ལ་འབད་པའི་ཕྱིར་རོ། ། འདི་ལས་མ་གཡོས་པར་དུས་མཉམ་དུ་ཞི་གནས་དུ་འགྲོ་བ་ལ་མཁས་པས་ནི་རང་གི་གདུལ་བྱའི་རྒྱུད་ལ་ཡོད་པ་སྟོང་པ་ཉིད་ལ་རྩོད་པ་ཉེས་པ་འདི་ལྟ་སྟེ། སྟོང་པ་ཉིད་ནི་དངོས་པོ་འཇིག་པར་བྱེད་པ་ཡིན་ནམ་ཞེས་བྱའི་དོགས་པ་སེལ་མི་ནུས་པའི་མཚན་ཉིད་ཅན་སྤོང་སྟེ། དེ་བསལ་བའི་དོན་དུ་གདུལ་བྱ་ཡོད་པ་ཐམས་ཅད་དུ་ཁྱབ་པར་འགྲོ་བའི་ཕྱིར་རོ། ། དེ་སྐད་དུ་ཡང་འདི་ཉིད་ཀྱི་སྐབས་སུ་ཆོས་ཐམས་ཅན་སྟོང་པ་མ་ཡིན་གྱི་རང་གི་མཚན་ཉིད་ཀྱིས་སྟོང་པའི་ཕྱིར་ཏེ་ཞེས་ཉི་ཁྲི་ལས་གསུངས་སོ། ། ཀུན་ཏུ་བདག་གི་ལུས་སྟོན་པས་ནི་སྟོང་པ་ཉིད་ཀྱི་མཚན་ཉིད་དང་འགལ་བའི་ཉེས་པ་ལུས་ལ་དབང་བསྒྱུར་ལ་མི་ནུས་པ་སྤོང་སྟེ། སྟོང་པ་ཉིད་ཀྱི་རང་བཞིན་དང་མཐུན་པར་ཇི་ལྟར་འདོད་པར་དབང་བསྒྱུར་བར་ནུས་པའི་ཕྱིར་ཏེ། སྟོང་པ་ཉིད་ཀྱི་རང་བཞིན་ཅན་ནི་སྟོང་པ་ཉིད་ཀྱི་རང་གཞིན་དང་འགལ་བར་མི་བྱེད་པས་སོ། ། དངོས་པོའི་ངོ་བོར་གྲུབ་པའི་དོན་ལ་ནི་འདི་མི་འཐད་དོ། ། སེམས་གཅིག་གིས་སེམས་ཅན་ཀུན་གྱི་སེམས་ཤེས་པ་དང༌། མངོན་པར་ཤེས་པས་རྣམ་པར་བརྩེ་བ་དང༌། སྟོང་གསུམ་པའི་འཁོར་ལོས་བསྒྱུར་བའི་ས་ལ་གནས་ནས་དེ་ཐམས་ཅད་ཡོངས་སུ་གཏོང་ཡོངས་སུ་རློམ་པ་མེད་པ་དང༌།

སེམས་ཅན་ཀུན་ལ་ཕན་པའི་དོན་དུ་ཆོས་ལ་བསྙེན་བཀུར་བྱེད་ཅིང་སངས་རྒྱས་ཀྱི་ཆོས་ཀྱི་སྐུ་ཇི་ལྟ་བ་རྟོགས་པར་བྱེད་པ་དང༌། སྟོབས་བཅུ་ལ་གནས་ཤིང་སེམས་ཅན་གྱིས་དབང་པོ་རྫོགས་པར་ཤེས་པ་དང་སེམས་ཅན་ཀུན་གྱི་སེམས་སྦྱོང་བ་དང༌། སྒྱུ་མ་ལྟ་བུའི་ཏིང་ངེ་འཛིན་བགྱིས་ནས་ཡང་ནས་ཡང་དུ་གནས་པ་དང༌། སེམས་ཅན་སྨིན་པ་དང༌། མཐུན་པར་ཆེད་དུ་བསམ་ནས་ལུས་ཡོངས་སུ་འཛིན་པ་སྟེ། དེ་བརྒྱད་ནི་ས་བརྒྱད་པའི་སྦྱོང་བའོ། ། ཕ་རོལ་ཏུ་ཕྱིན་པ་དྲུག་རྫོགས་པས་ཇི་ལྟར་སྨོན་པ་གྲུབ་པ་དང༌། ངེས་པའི་ཚིག་སོ་སོ་ཡང་དག་པར་རིག་པ་རྟོགས་པ་དང༌། སྤོབས་པ་སོ་སོ་ཡང་དག་པར་རིག་པ་རྟོགས་པ་དང༌། ཚེ་རབས་ཐམས་ཅད་དུ་བརྫུས་ཏེ་སྐྱེ་བ་དང་རིགས་མཐོ་བར་སྐྱེ་བ་དང༌། རྒྱལ་རིགས་དང་བྲམ་ཟེའི་རུས་ཆེ་ཞིང་མཐོ་བར་སྐྱེ་བ་དང༌། སྔོན་བྱང་ཆུ་སེམས་དཔའ་བྱུང་བྱུང་བའི་རྒྱུད་དུ་སྐྱེས་པ་དང༌། བྱང་ཆུབ་ལ་རང་གིས་བཞག་པའི་བྱང་ཆུབ་སེམས་དཔའ་འཁོར་དང་ལྡན་པ་དང༌། སྐྱེས་མ་ཐག་ཏུ་འཇིག་རྟེན་གྱི་ཁམས་སྣང་བས་བཀང་ཞིང་དེ་དག་རྣམ་པ་དྲུག་ཏུ་གཡོ་བར་བྱེད་པ་དང༌། སེམས་ཅན་བྱེ་བ་ཁྲི་ཕྲག་བརྒྱ་སྟོང་མང་པོ་དང་ལྷན་ཅིག་རབ་ཏུ་འབྱུང་ཞིང་སེམས་ཅན་དེ་དག་ཐེག་པ་གསུམ་ལ་འགོད་པ་དང༌། རྩ་བ་དང་ལྷུན་དང་ཡན་ལག་དང་མེ་ཏོག་རིན་པོ་ཆེ་སྣ་ཚོགས་ཀྱི་རང་བཞིན་ཅན་དྲི་མ་ཞིམ་པ་འོད་མཐའ་ཡས་པ་དང༌། ལྡན་པ་ཕུན་སུམ་ཚོགས་པ་དང༌། སེམས་ཅན་སྨིན་པ་དང་སངས་རྒྱས་ཀྱི་ཞིང་རྣམ་པར་དག་པ་ཡོངས་སུ་རྫོགས་པ་ནི་ས་དགུ་པའི་སྦྱོང་བའོ། ། ས་བཅུ་པ་ལ་ནི་ཡོངས་སུ་སྦྱོང་བ་མ་བསྟན་ཏེ། འབྲས་བུའི་ས་ཉིད་ཀྱིས་རྒྱུའི་ས་རྣམས་ལས་རིགས་མི་འདྲ་བར་གྲུབ་པས་སྦྱོང་བྱེད་ཐ་དད་པས་ཐ་དད་པར་རྣམ་པར་བཞག་མི་དགོས་པའི་ཕྱིར་རོ། ། གཉེན་པོའི་ཚོགས་བྱེག་ཏུ་བཤད་པ་ནི་རྟོགས་པར་སླའོ། ། ངེས་པར་འབྱུང་བའི་སྒྲུབ་པ་སྟོན་པ་ནི། ཆེད་དུ་བྱ་དང་མཉམ་ཉིད་དང༌།

། ཞེས་བྱ་བ་ལ་སོགས་པའོ། ། འདི་ཡང་ངེས་པར་འབྱུང་བ་གཞི་བརྒྱད་ཀྱིས་རྣམ་པ་བརྒྱད་དོ། ། གཞི་བརྒྱད་ནི་མདོར་ན་གཉིས་ཏེ་སྤྱིའི་མཚན་ཉིད་རང་བཞིན་དང་ཁྱད་པར་གྱི་རང་བཞིན་ནོ། ། དང་པོ་ནི་ཆེད་དུ་བྱ་བ་སྟེ། སྔར་བཤད་པ་གསུམ་པོ་ཉིད་དོ། ། དེ་ཉིད་ཀྱི་ཁྱད་པར་གྱི་དབྱེ་བས་རྣམ་པ་གསུམ་ལས། སེམས་ཆེ་བ་ཉིད་ནི་མཉམ་ཉིད་དང་སེམས་ཅན་གྱི་དོན་དང་འབད་པ་མེད་པ་གསུམ་དུ་བཞག་སྟེ། མཉམ་པར་རྟོགས་པར་སེམས་ཅན་ཀུན་གྱི་དོན་ལ་འབད་པ་མེད་པར་འཇུག་པ་ནི་གཞན་དོན་ཕུན་སུམ་ཚོགས་པ་ཡིན་པས་སོ། ། སྤོང་བ་ཆེན་པོ་ཉིད་ནི་མཐར་འཛིན་པའི་ཕྱིན་ཅི་ལོག་ཐམས་ཅད་སྤངས་པ་མི་གནས་པའི་མྱ་ངན་ལས་འདས་པ་དང༌། ཐེག་པ་གསུམ་གྱིས་བསྡུས་པའི་ཡོན་ཏན་ཐམས་ཅན་ཐོབ་པ་སྟེ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཁོ་ན་མཐའ་ལས་འདས་པ་དང༌། ཐེག་པ་གསུམ་གྱི་གནས་སྐབས་ཀྱི་དོན་ཐོབ་པ་གཉིས་སུ་རྣམ་པར་གཞག་གོ ། རྟོགས་པ་ཆེན་པོ་ནི། རྣམ་པ་ཐམས་ཅད་མཁྱེན་པ་ཉིད་ནི་ཡོངས་སུ་རྫོགས་པ་དང༌། སྔོན་གྱི་ཚེ་ཐོབ་པ་ལམ་གྱི་རང་བཞིན་ཅན་དྲན་པ་ཉེ་བར་བཞག་པ་ལ་སོགས་པའི་ཡེ་ཤེས་ཤིན་ཏུ་ཁྱད་པར་ཅན་དུ་གནས་པའི་རང་བཞིན་ཅན་གཉིས་སུ་བཞག་གོ ། དེ་ལྟར་སྤྱིར་གཅིག་དང༌། བྱེ་བྲག་ཏུ་བདུན་དུ་རྣམ་པར་གཞག་པ་ནི་ངེས་པར་འབྱུང་བའི་གཞི་བརྒྱད་ཡིན་པས་དེར་ངེས་པར་འབྱུང་བ་རྣམ་པ་བརྒྱད་དུ་བཤད་དོ། ། དེ་ལྟར་རྣམ་པ་ཐམས་ཅད་མཁྱེན་པ་རྗེས་སུ་སྒྲུབ་བྱེད་ཀྱི་རྩོམ་པ་སེམས་བསྐྱེད་པ་ནས་བཟུང་སྟེ། རྗེས་སུ་སྒྲུབ་བྱེད་མཐར་ཕྱིན་པ་ངེས་པར་འབྱུང་བའི་སྒྲུབ་པའི་བར་རྣམ་པ་བཅུས་ནི། འབྲས་བུ་རྣམ་པ་ཐམས་ཅད་མཁྱེན་པ་ཉིད་སྟོན་པས་རྣམ་པ་ཐམས་ཅད་མཁྱེན་པའི་སྐབས་སུ་དེ་ལྟར་སྒྲུབ་བྱེད་བཅུ་བཤད་དོ། ། སྐབས་དང་པོའི། ། ། ། སྐབས་གཉིས་པ། ལམ་ཤེས་བཤད་པ། ལམ་ཤེས་པ་ཉིད་ནི་དངོས་པོ་བཅུ་གཅིག་གིས་ཡུལ་བཀོད་པས་ཡུལ་དོན་གྱིས་འཕེན་ཏོ། ། བཅུ་གཅིག་པོ་དེ་ཡང་དོན་ལྔར་གནས་ཏེ།

ལམ་སྒོམ་པ་པོའི་གང་ཟག་དང༌། དེས་མངོན་དུ་བྱ་བ་ཉན་ཐོས་ཀྱི་ལམ་དང༌། རང་སངས་རྒྱས་ཀྱི་ལམ་དང༌། བྱང་ཆུབ་སེམས་དཔའི་མཐོང་ལམ་དང༌། བྱང་ཆུབ་སེམས་དཔའི་སྒོམ་ལམ་མོ། ། དང་པོ་ནི་རྟེན་གྱི་ངོ་བོ་ཉིད་གེགས་དང་བྲལ་བ་དང༌། བདག་པོའི་རྐྱེན་སེམས་བསྐྱེད་པ་དང༌། རྒྱུའི་རྐྱེན་རིགས་དང་ལྡན་པ་དང༌། འཁོར་བ་མི་འདོར་བའི་རང་བཞིན་ཅན་དང༌། དེ་གཞན་ལ་ཕན་པ་སྒྲུབ་པའི་ལས་ཅན་ཏེ་ཁྱད་པར་བཞི་དང་ལྡན་པ་སྟེ། དེ་ལྟར་ལྔས་བསྟན་ཏོ།། དེ་ཡང་ལྷ་རྣམས་རུང་བར་བྱ་བའི་ཕྱིར་ཞེས་བྱ་བ་ལ་སོགས་པ་ཚིག་ལྔ་ལ་སོགས་ཞེས་སློབ་དཔོན་སེང་གེ་བཟང་པོས་རྟོགས་སོ། ། ཡང་ན་རྟེན་གྱི་ངོ་བོ་གང་དང་བྲལ་བ་དང༌། སེམས་བསྐྱེད་པའི་སྐལ་བ་ཅན་ཟག་པ་མ་ཟད་པ་ཉིད་ལ་ངེས་པ་དང༌། ཟག་པ་ཟད་པ་ཡང་ཁྱབ་པ་དང་རང་བཞིན་དང༌། ལས་སོ་ཞེས་འཕགས་པ་རྣམ་གྲོལ་སྡེས་བཤད་དེ་འདི་ཉིད་དོན་ཡིན་ནོ། ། དེས་མངོན་དུ་བྱ་བའི་ཉན་ཐོས་ཀྱི་ལམ་གཉིས་ཀྱིས་སྟོན་ཏེ། ལམ་གྱི་རང་བཞིན་དང༌།

 དེ་སྐྱེད་པའི་སྦྱོར་བ་ཡིད་ལ་བྱེད་པའོ། ། ངོ་བོ་ནི་མི་དམིགས་པའི་ཁྱད་པར་ཅན་གྱི་རྣམ་པ་བཅུ་དྲུག་མཐོང་བའོ། ། རྣམ་པ་ཡང༌། སྐྱེ་བ་དང་འཇིག་པས་ན་མི་རྟག་པའོ། ། ཟག་པ་དང་བཅས་པས་ན་སྡུག་བསྔལ་བ་སྟེ་འཕགས་པ་རྣམས་ལ་མི་མཐུན་པས་སོ། ། བདག་གཞན་གྱིས་མ་བཟུང་བས་སྟོང་པ་སྟེ། བདག་གི་བ་མ་ཡིན་ནོ། ། བདག་གི་བ་ལ་དབང་སྒྱུར་བྱེད་མ་ཡིན་པས་བདག་མེད་པ་སྟེ། བདག་མ་ཡིན་པའོ། ། སྡུག་བསྔལ་གྱི་དང་པོ་རྩ་བར་གྱུར་པས་ནའོ། ། སྡུག་བསྔལ་དངོས་སུ་ཀུན་འབྱུང་བར་བྱེད་པས་ན་འབྲས་སོ། ། སྡུག་བསྔལ་གྱི་རྐྱེན་ཡིན་པས་ཟུག་རྔུའོ། ། སྡུག་བསྔལ་རྒྱུན་མི་འཆད་པར་འཕེན་པས་ན་སྡིག་པའོ། ། ཕྱིར་རྒོལ་བར་འགྱུར་བས་ཕ་རོལ་པོའོ། ། གནོད་བྱེད་ཀྱི་གཞིག་ནུས་པས་འཇིག་པའི་ཆོས་ཅནནོ། ། མི་གནས་པའི་ཚུལ་ཅན་ཡིན་པས་གཡོ་བའོ། ། རྒྱུ་མེད་པར་འཇིག་པས་རབ་ཏུ་འཇིག་པའོ། ། འདི་དང་གཞན་གྱི་གནོད་པའི་གནས་ཡིན་པས་འཇིག་པའོ། ། སྲིན་པོ་ལ་སོགས་པའི་གནོད་བྱེད་ཀྱིས་གླགས་ཐོད་ཡིན་པས་ན་འགོང་བའོ། ། འབྱུང་བ་འཁྲུགས་པ་དང་ཐོག་འབབ་པ་ལ་སོགས་པའི་གནོད་པའི་གནས་ཡིན་པས་འཚེ་བའོ། ། ཉོན་མོངས་པ་དང་འབྲལ་བས་བདག་མེད་པའོ། ། སྡུག་བསྔལ་ཞི་བ་ན་ཞི་བའོ། ། བདེ་བ་དང་གཙང་བའི་རང་བཞིན་ཡིན་པས་དབེན་པའོ། ། རྟག་པ་དང་ཕན་པའི་རང་བཞིན་ཡིན་པས་ངེས་པར་འབྱུང་སྟེ། འགོག་པ་ལ་སོགས་པ་བཞིའི་རྣམ་པའོ།། ངེས་པར་འབྱུང་བའི་མཚན་ཉིད་ཅི་ལྟར་ངེས་པར་འབྱུང་བ་ནི་སྟོང་པ་ལ་སོགས་པ་གསུམ་མོ། ། གང་ངེས་པར་འབྱུང་བ་ནི་མངོན་པར་འདུ་བྱེད་པ་མེད་པའོ། ། ལམ་གྱི་རྣམ་པ་བཞི་ནི་རྟོགས་པ་ཁོ་ནའོ། ། དེ་སྐྱེད་པའི་སྦྱོར་བ་ནི་ས་བརྒྱད་པ་ལ་སོགས་པར་ཉན་ཐོས་ཀྱི་ངེས་པར་འབྱེད་པ་དང་མཐུན་པར་འཇིག་རྟེན་པའི་ཤེས་པས་ཡིད་ལ་བྱེད་པས་ན་དྲོད་ལ་སོགས་པ་དང་འདྲ་བས་དྲོད་ལ་སོགས་པ་ཡིན་པར་བརྗོད་དོ། ། དཻ་ཡང་འཕགས་པ་ཉན་ཐོས་ལ་ལ་ནི་ཞེས་བྱ་བ་ལ་སོགས་པ་སྟེ།

དོན་གོ་བར་ཟད་དོ། ། རང་སངས་རྒྱས་ཀྱི་ལམ་བྱང་ཆུབ་སེམས་དཔའ་པའི་མངོན་དུ་བྱ་བ་སྟོན་པ་ནི། ངོ་བོ་དང་སྦྱོར་བ་གཉིས་ཀྱིས་སྟོན་ཏོ། ། ངོ་བོ་ཡང་འབྲས་བུའི་ཁྱད་པར་དང༌། རང་བཞིན་གྱི་ཁྱད་པར་དང༌། རྟེན་གྱི་ཁྱད་པར་གསུམ་གྱིས་བརྗོད་དོ། ། དེ་ལ་དང་པོ་ནི་རང་འབྱུང་བདག་ཉིད་རྟོགས་པའི་ཕྱིར་ཞེས་བྱ་བ་ལ་སོགས་པའོ། ། གཞན་གྱི་བསྟན་ཡང་མི་དགོས་ཞེས་བྱ་བའི་ཡང་གི་སྒྲས་ནི་གཞན་ལ་རང་གིས་བསྟན་མི་དགོས་པ་ཡང་བསྡུའོ། ། དེས་ན་དང་པོས་ནི་ཤེས་པ་ཟབ་པ་ཉིད་སྟོན་ཏེ། བརྗོད་པའི་ཡུལ་མ་ཡིན་པའི་དོན་རྟོག་པར་བྱེད་པའི་ཕྱིར་ཏེ། རང་གིས་མི་སྟོན་པས་ནམ་བརྗོད་པ་ཟབ་པར་སྟོན་ཏོ། ། རྟག་ལས་ཤེས་པར་བྱར་མེད་པའི་ཕྱིར་རོ། ། དེ་ཡང་རྟོགས་པ་ཟབ་པ་ནི་མཉམ་བཞག་གི་ཤེས་པའོ། ། མ་བརྗོད་པ་ཟབ་པ་ནི་རྗེས་ཐོབ་ཀྱི་ཤེས་པའོ། ། ཟབ་པ་སྔ་མ་ལ་ནི་ཕྱི་མས་ཀྱང་ཁྱབ་ལ། ཕྱི་མ་ནི་སྔ་མས་མ་ཁྱབ་བོ། ། ཟབ་པ་དེ་ཉིད་སྟོན་པ་ནི། བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། ། ཅེས་བྱ་བའོ། ། འོ་ན་མ་བརྗོད་པར་གཞན་ཇི་ལྟར་རྟོགས་པར་བྱེད་སྙམ་ན། གང་གང་ཞེས་བྱ་བ་ལོགས་པས་དེ་སྟོན་ཏོ། ། འབྲས་བུའི་ཁྱད་པར་འདི་ནི་རང་སངས་རྒྱས་རང་རྒྱུད་པ་ཉིད་ཡིན་ཏེ། བྱང་ཆུབ་སེམས་དཔའི་རྒྱུད་ལ་ཡོད་པས་ཀྱང་དེའི་ཐབས་མངོན་དུ་བྱས་པ་ལ་བརྟེན་ནས་གཞན་ལ་བརྟེན་པས། གཞན་གྱི་རྒྱུད་ལ་འབྲས་བུ་དེ་ཐོབ་པར་བྱ་བའི་ཕྱིར་དང༌། རང་རྒྱུད་པའི་ལམ་གྱིས་ནི་རང་གི་རྒྱུད་ཉིད་ལ་འབྲས་བུ་དེ་སྐྱེད་པའི་ཕྱིར་རོ། ། རང་བཞིན་གྱི་ཁྱད་པར་ནི། གཟུང་དོན་རྟོག་པ་སྤཽང་ཕྱིར་དང༌། ། འཛིན་པ་མི་སྤོང་ཕྱིར་དང་ནི། ། བསེ་རུ་ལྟ་བུའི་ལམ་ཡང་དག་གསུངས་པར་ཤེས་པར་བྱ། ། ཞེས་བྱ་བ་དང་འབྲེལ་བས་སྟོན་ཏོ། ། འདི་ཡང་དེ་སྤོང་བའི་ནུས་པ་ཡོད་པ་དང་མེད་པ་ཙམ་ལ་བལྟའོ། ཁྱད་པར་གསུམ་པ་ནི། རྟེན་གྱིས་བསེ་རུ་ལྟ་བུའི་ལམ། ། ཡང་དག་བསྡུས་པར་ཤེས་པར་བྱ།

། ཞེས་བྱ་བ་སྟེ། རྟེན་ནི་ལམ་སྒོམ་པ་པོའི་གང་ཟག་གོ ། དེ་ཡང་རྗེས་སུ་བྱེད་པའི་ལམ་གྱི་རྟེན་ནི་ཕྱིར་མི་ལྡོག་པའི་བྱང་ཆུབ་སེམས་ དཔའོ། ། རང་རྒྱུད་པའི་འབྲས་བུ་མཐར་ཐུག་པ་མངོན་དུ་འགྱུར་བའི་རྟེན་ནི་དགྲ་བཅོམ་པ་བསམ་པ་ཡོངས་སུ་རྫོགས་པ་སྟེ། རང་བྱང་ཆུབ་ཀྱི་འབྲས་བུ་ཐོབ་པས་ཉོན་མོངས་པ་ཐམས་ཅད་བཅོམ་པའོ། ། རང་རྒྱུད་པའི་གཉེན་པོ་མངོན་དུ་གྱུར་པའི་རྟེན་ནི་རྒྱུན་དུ་ཞུགས་པ་བདེན་པ་མཐོང་བའོ། །ཅི་རིགས་པར་རྗེས་སུ་བྱེད་པ་དང་རང་རྒྱུད་པའི་ལམ་དེ་དག་མངོན་དུ་མ་གྱུར་ཀྱང་དབང་དང་ས་བོན་གྱི་དངོས་པོ་ཐོབ་པས་ན་བསྐྱེད་པའི་ནུས་པ་དང་ལྡན་པའི་རྟེན་ནི་སོ་སོའི་སྐྱེ་བོ་ཡིན་ཡང་སངས་རྒྱས་ལ་བསྙེན་བཀུར་བྱས་པ་དེ་ལས་དགེ་བའི་རྩ་བ་བསྐྱེད་པའི་དགེ་བའི་བཤེས་གཉེན་གྱིས་ཡོངས་སུ་ཟིན་པ་ཡིན་ནོ། ། སྐྱེ་བའི་སྦྱོར་བ་ནི་སྔར་བཤད་པའི་སྐྱེད་བྱེད་ཀྱི་ཆ་དང་མཐུན་པ་བཞི་པོ་དམིགས་པ་ལ་སོགས་པ་དྲུག་གིས་ཁྱད་པར་དུ་འཕགས་པ་ཉིད་རང་སངས་རྒྱས་ཀྱི་ལམ་ཀྱི་ཁྱད་པར་གྱིས་ཟིན་པ་སྟེ་དེའི་སྐྱེད་བྱེད་ཀྱི་རྗེས་སུ་བྱེད་པས་ས་བརྒྱད་པ་ལ་སྒོམ་པ་ནི་བྱང་ཆུབ་སེམས་དཔས་མངོན་དུ་བྱ་བའི་རང་སངས་ཀྱི་ལམ་ཀྱི་སྦྱོར་བ་ཡིན་ནོ། ། དེའང་བཏགས་པའི་ཆོས་ཉིད་མི་འགལ་བར། ། སྟོན་པའི་རྣམ་པར་དྲོར་གྱུར་པ། ། ཞེས་བྱ་བ་ལ་སོགས་པ་གསུངས་སོ། ། དེ་བཞིན་དུ་ཉན་ཐོས་ཀྱི་ལམ་གྱི་སྦྱོར་བ་ལ་ཡང་བལྟ་བར་བྱའོ། ། དེ་ཉིད་ལ་དགོངས་ནས། ཐེག་པ་གསུམ་ཆར་ཐོབ་པའི་རྒྱུ་ཞེས་བཤད་དོ། ། རང་སངས་རྒྱས་ཀྱི་ལམ་གྱི་འབྲས་བུའི་ཁྱད་པར་དང༌། རང་བཞིན་གྱི་ཁྱད་པར་དང༌། རྟེན་གྱི་ཁྱད་པར་གྱིས་ནི། ཉན་ཐོས་ཀྱི་ལམ་དང་བྱང་ཆུབ་སེམས་དཔའི་ལམ་ལ་ཡང་དོན་གྱི་ཁྱད་པར་གོ་བར་བྱའོ། ། དེ་ལྟར་ཡིན་དང་ཕྱིར་མི་ལྡོག་པའི་བྱང་ཆུབ་སེམས་དཔའ་ལ་སོགས་པ་བཞི་ནི་ལམ་གསུམ་གའི་རྟེན་བརྗོད་པ་ཡིན་ཏེ། དེ་ཡང་རང་གིས་ཅི་རིགས་པར་རྟེན་གྱི་ཁྱད་པར་ལམ་སོ་སོ་ལ་རྟོགས་པར་བྱའོ།

། བྱང་ཆུབ་སེམས་དཔའི་མཐོང་ལམངོ་བོ་དང་ཡོན་ཏན་གྱི་ཁྱད་པར་མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་ནི། བདེན་དང་བདེན་ལ་བཟོད་པ་ཞེས་བྱ་བའི་ཚིགས་སུ་བཅད་པའོ། ། དེ་ཉིད་རྒྱས་པར་བཤད་པ་ལ་ཡང༌། ཚད་མེད་དང་ཞེས་བྱ་བ་ཡན་ཆད་ཀྱིས་ནི་མཐོང་ལམ་གྱི་ངོ་བོ་སྟོན་ཏོ། །དེ་ལ། དེ་བཞིན་ཉིད་དང་སངས་རྒྱས་དག། ཕན་ཚུན་བརྟེན་པ་རྟེན་མེད་ཕྱིར། ། རྣམ་གྲངས་ཁས་མི་ལེན་པ་དང་ཞེས་བྱ་བས་ནི་བདེན་པ་བཞིའི་ཡུལ་ཅན་གྱི་ཆོས་ཤེས་པའི་བཟོད་པ་བཞི་བརྗོད་དེ། དྲི་མ་དང་བཅས་པའི་དེ་བཞིན་ཉིད་ལ། ཕན་གདགས་པར་བྱ་བ་དང་བྱེད་པའི་ཤེས་པར་བྱ་བ་དང་ཤེས་པར་བྱེད་པ་གཉིས་ཡང་དག་པར་མེད་པའི་རྣམ་པར་རྟོག་པ་ནི། གཉིས་མེད་པ་རྟོག་པ་དང་བསམ་པའི་ཡུལ་མ་ཡིན་པ་རྟོགས་པས་གཉིས་མེད་ཅིང་བསམ་གྱིས་མི་ཁྱབ་པའི་རྣམ་པ་ཅན་ནོ། ། དེ་ཡང་མདོ་ནས་བྱིན་གྱིས་བརླབས་མེད་པའི་ཆོས་ཉིད་ལས་དེ་པ་ཐ་དད་པའམ། དེ་པ་ལས་བྱིན་གྱིས་བརླབས་མེད་པའི་ཆོས་ཉིད་ཐ་དད་པར་མི་དམིགས་པ་དང༌། དེ་དག་ཕན་ཚུན་ཡོད་པར་མི་དམིགས་པ་ལ་སོགས་པ་གསུངས་པ་དང༌། ཕུང་པོ་ནས་རྣམ་པ་ཐམས་ཅད་མཁྱེན་པའི་བར་ལས་སམ་དེ་ལས་གཞན་ལས་ཤེས་རབ་ཀྱི་ཕ་རོལ་ཏུ་ཕྱིན་པ་བཙལ་བ་བཀག་པ་དང་དེའི་འཐད་པར་དེ་དག་ཕན་ཚུན་གཅིག་པ་དང་ཐ་དད་པར་བཀག་པ་དག་གིས། རྀམ་པ་བཞིན་ཕན་གདགས་བྱ་འདོགས་བྱེད་དང་ཤེས་བྱ་ཤེས་བྱེད་མེད་པར་གསུངས་པ་ཡིན་ནོ། ། ཆེན་པོ་ཞེས་བྱ་བ་ནི་བདེན་པ་བཞི་དང་འབྲེལ་བ་ཆོས་ཤེས་པོ་བཞི་བརྗོད་དོ། ། དྲི་མ་མེད་པའི་དེ་བཞིན་ཉིད་ལ། དུས་གསུམ་ཁྱབ་པར་སྐྱེ་བ་ལ་སོགས་པ་དམིགས་སུ་མེད་པའི་དེ་བཞིན་གློ་བུར་གྱི་དྲི་མ་དང་བྲལ་བས་ཁྱད་པར་དུ་འཕགས་པ་ཉིད་དུ་རྟོགས་པས་ཆེན་པོའི་རྣམ་པ་ཅན་ཉིད་དོ། ། དེ་ཡང་མདོ་ནས་ཕ་རོལ་ཏུ་ཕྱིན་པ་འདི་ནི་ཆེ་བ་སྟེ། དེ་ཅིའི་ཕྱིར་ཞེ་ན། གཟུགས་ཀྱི་སྔོན་གྱི་མཐའ་མི་དམིགས། ཕྱི་མའི་མཐའ་མི་དམིགས་དབུས་མི་དམིགས་སོ་ཞེས་བྱ་བ་ནས་རྣམ་པ་ཐམས་ཅད་མཁྱེན་པའི་བར་ལ་དེ་བཞིན་དུ་སྦྱར་གསུངས་སོ།

། ཚད་མ་མེད་པ་ཞེས་བྱ་བས་ནི་བདེན་པ་བཞི་དང་འབྲེལ་བ་རྗེས་སུ་ཤེས་པའི་བཟོད་པ་བཞི་བརྗོད་དོ། ། མ་དག་པ་དང་དག་པའི་དེ་བཞིན་ཉིད་རྟོགས་པའི་ཤེས་བཟོད་དག་ལ། གཞལ་བྱའི་མཚན་མ་རྗེས་སུ་རྟོགས་པའི་ཚད་མ་ཉིད་དུ་དེ་ཁོ་ནར་མ་གྲུབ་པར་རྟོགས་པས་མཚན་མ་མེད་པའི་རྣམ་པ་ཅན་ཡིན་ནོ། ། དེ་ཡང་མདོ་ནས་ཕ་རོལ་ཏུ་ཕྱིན་པ་འདི་ནི་ཚད་མ་མེད་པ་སྟེ། དེ་ཅིའི་ཕྱིར་ཞེ་ན། ནམ་མཁའ་ལ་ཚད་མ་མི་དམིགས་པ་དེ་བཞིན་དུ་གཟུགས་ལ་ཚད་མ་མི་དམིགས་སོ་ཞེས་བྱ་བ་ནས་རྣམ་པ་ཐམས་ཅད་མཁྱེན་པའི་བར་ལ་དེ་བཞིན་དུ་སྦྱར་བ་གསུངས་སོ། ། ཚད་མེད་པ་ཞེས་བྱ་བས་ནི་བདེན་པ་བཞི་དང་རྗེས་སུ་འབྲེལ་བ་རྗེས་སུ་ཤེས་པ་བཞི་བརྗོད་དེ། རྗེས་སུ་ཤེས་པའི་བཟོད་པ་རྣམས་ལ། རང་གི་ཡོན་ཏན་གྱི་ངོ་བོའི་གྲངས་སམ་ནུས་པའི་གྲངས་སུ་གྱུར་པ་ཚད་མེད་པའི་རྣམ་པ་བཅན་ནོ། ། དེ་ཡང་མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཚད་མེད་པ་སྟེ། ཅིའི་ཕྱིར་ཞེ་ན། ནམ་མཁའ་ཚད་མི་དམིགས་པར་དེ་བཞིན་དུ་གཟུགས་ཀྱི་ཚད་དམིགས་སུ་མེད་དོ་ཞེས་བྱ་བ་རྣམ་པ་ཐམས་ཅད་མཁྱེན་པའི་བར་ལ་དེ་བཞིན་དུ་སྦྱར་བ་གསུངས་སོ། ། དེ་ལྟར་མཐོང་ལམ་བཟོད་པ་བརྒྱད་ཤེས་པ་བརྒྱད་པོ་བདེན་པ་བཞི་དང་འབྲེལ་བ་རྣམ་པ་བཅུ་དྲུག་ཏུ་གྱུར་པའི་ངོ་བོ་བརྗོད་ནས། དེ་རྣམས་ཀྱི་ཕན་ཡོན་རྣམ་པ་བཅུ་དྲུག་སྟོན་ཏོ། ། དེ་ལ་མཐའ་མེད་ཞེས་བྱ་བས་ནི་སྡུག་བསྔལ་དང་འབྲེལ་བའི་བཟོད་པ་དང་ཤེས་པ་བཞི་དང༌། ཀུན་འབྱུང་ལ་ཆོས་ཤེས་པའི་བཟོད་པ་སྟེ། སྐད་ཅིག་ལྔའི་ཕན་ཡོན་སྟོན་ཏོ། ། དེ་ལ་ཤེས་བྱ་མཐའ་ཡས་པ་དང༌། རྣམ་པ་ཐམས་ཅད་མཁྱེན་པ་ཉིད་དམིགས་པ་མཐའ་ཡས་པ་དང༌། ཆོས་ཀྱི་དབྱིངས་མཐའ་ཡས་པ་དང༌། དེ་བཞིན་ཉིད་མཐའ་ཡས་པ་བཞི་ནི། རིམ་པ་བཞིན་ཤེས་བྱ་དང༌། འབྲས་བུ་དང༌། རྒྱུ་དང༌། རང་བཞིན་ཕྱིན་ཅི་མ་ལོག་པར་རྟོགས་པའི་མཚན་ཉིད་ཀྱི་དགེ་བའི་ཆོས་ཀྱི་རྟེན་བྱེད་པ་ཉིད་དུ་བརྗོད་ལ། དེའང་སྡུག་བསྔལ་ལ་ཆོས་ཤེས་པ་ལ་སོགས་པ་བཞིའི་འདི་དང་གཞན་པའི་ཕན་ཡོན་ཡིན་ནོ།

། སེམས་ཅན་མཐའ་ཡས་པས་ནི་ཀུན་འབྱུང་ལ་ཆོས་ཤེས་པའི་བཟོད་པ་སེམས་ཅན་མཐའ་ཡས་པ་ཕྱིན་ཅི་ལོག་མེད་པས་མཐའ་ལས་འདས་པ་ཉིད་དུ་སྒྲུབ་པའི་བྱེད་པ་ཅན་ཉིད་དུ་བསྟན་ཏོ། ། དེའང་མདོ་ནས་ཕ་རོལ་ཏུ་ཕྱིན་པ་འདི་ནི་མཐའ་ཡས་པ་ཞེས་བྱ་བ་དང༌། དེའི་འཐད་པར། གཟུགས་ལ་སོགས་པ་མཐའ་ཡས་པ་དང༌། དམིགས་པ་མཐའ་ཡས་པ་དང༌། ཆོས་ཀྱི་དབྱིངས་མཐའ་ཡས་པ་དང༌། དེ་བཞིན་ཉིད་མཐའ་ཡས་པ་དང༌། སེམས་ཅན་མཐའ་ཡས་པར་གསུངས་པ་ཡིན་ནོ། ། དེར་གནས་གཟུགས་ལ་སོགས་པ་ལ། ། སངས་རྒྱས་ཉིད་དུ་ངེས་འཛིན་དང་ཞེས་བྱ་བས་ནི། ཀུན་འབྱུང་ལ་ཆོས་ཤེས་པའི་ཕན་ཡོན་བསྟན་ཏེ། དེ་དང་ལྡན་པ་སངས་རྒྱས་དང་འདྲ་བར་རྟོགས་པར་བྱ་ཞིང་དེ་དང་འདྲ་བར་གུས་པར་བྱ་བ་ལ་སོགས་པའོ། ། དེ་ཡང་མདོ་ནས་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བ་དེ་ནི་དེ་པ་ཉིད་དུ་གཟུང་བར་བྱའོ་ཞེས་བྱ་བ་ལ་སོགས་པ་དང༌། ཆོས་ཐམས་ཅད་མི་དམིག་ཀྱང་ཐེག་པ་གསུམ་ལ་སློབ་པ་དང༌། ཕ་རོལ་ཏུ་ཕྱིན་པ་དང་སྟོང་པ་ཉིད་རྣམས་དང་བྱང་ཆུབ་ཀྱི་ཕྱོགས་དང་འཕགས་པའི་བདེན་པ་ལ་སོགས་པ་རྣམ་པར་བྱང་བ་ཐམས་ཅད་ལ་སློབ་པ་དང༌། དེ་ལྟར་སྤྱོད་པ་ལ་དེ་པ་མར་མེ་མཛད་ཀྱིས་ལུང་བསྟན་པར་གྱུར་ཏོ་ཞེས་གསུངས་པ་ཡིན་ཏེ། བླངས་མེད་དོར་བ་མེད་སོགས་དང་ཞེས་བྱ་བ་ནི་ཀུན་འབྱུང་ལ་རྗེས་སུ་ཤེས་པའི་བཟོད་པའིཕན་ཡོན་སྟོན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་མི་ལེན་མི་འདོར་བར་གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཆོས་རྣམས་རྣམ་པ་ཐམས་ཅད་མཁྱེན་པ་ཉིད་དང་མཐུན་པར་ཡོངས་སུ་འཛིན་པ་ཉིད་དང༌། ཤེས་རབ་ཀྱི་རོལ་ཏུ་ཕྱིན་པ་འདི་འཛིན་པ་ལ་བདུད་ལ་སོགས་པས་གླགས་མི་རྙེད་པ་དང༌། དེའི་འཐད་པར་ཆོས་ཐམས་ཅད་སྟོང་པ་ཉིད་ལ་སོགས་པར་གནས་པར་གྱུར་པ་དང༌། སྟོང་པ་ཉིད་ལ་སྟོང་པ་ཉིད་ཀྱིས་གླག་མི་རྙེད་པ་ལ་སོགས་པར་གསུངས་པ་ཡིན་ནོ། ། བྱམས་ལ་སོགས་དང་ཞེས་བྱ་བས་ནི་ཀུན་འབྱུང་ལ་རྗེས་སུ་ཤེས་པའི་ཕན་ཡོན་བརྗོད་དེ།

དེ་ཡང་མདོ་ནས་དེ་ལ་མིའམ་མི་མ་ཡིན་པ་གླགས་ལྟ་ཞིག་འཚོལ་བ་རྣམས་ཀྱི་གླགས་རྙེད་པར་མི་འགྱུར་རོ། ། དེ་ཅིའི་ཕྱིར་ཞེ་ན༑ དེ་དག་གིས་མི་དམིགས་པའི་ཚུལ་དུ་སེམས་ཅན་རྣམས་ལ་བྱམས་པ་ལ་སོགས་པ་ཤིན་ཏུ་བསྒོམས་པ་ཉིད་དང༌། སྤང་བ་མ་སྤངས་བར་དུས་བྱེད་པར་མི་འགྱུར་བ་དང༌། དེའི་འཐད་པར་དེ་དག་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་ན་སེམས་ཅན་རྣམས་ལ་ཡང་དག་པར་རིམ་གྲོ་བྱས་པ་དང༌། ལྷའི་ཚོགས་རྣམས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལེན་པར་གསུངས་པ་ཡིན་ནོ། ། སྟོང་ཉིད་དང་ཞེས་བྱ་བས་ནི་འགོག་པ་ལ་ཆོས་ཤེས་པའི་བཟོད་པའི་ཕན་ཡོན་བརྗོད་དོ། ། དེ་ཡང་མདོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་དགཁྱིམ་སྟོང་པའམ་བླ་གབ་མེད་པའམ་ལམ་གོལ་བར་འདུག་ཀྱང་རུང་སྟེ་འཇིགས་པའམ་སྔངས་པར་མི་གྱུར་བ་དང༌། དེའི་འཐད་པར་དེ་དག་གིས་སྟོང་པ་ཉིད་བཅུ་དྲུག་མི་དམིགས་པའི་ཚུལ་གྱིས་ཤིན་ཏུ་བསྒོམ་པར་གསུངས་པ་དང༌། ལྷ་རྣམས་ཀྱིས་སྲུང་བ་དང་སྐྱབས་པ་དང་སྦ་བར་ཁས་བླངས་པ་དང༌། དེའི་འཐད་པར་བྱང་ཆུབ་སེམས་དཔའ་ཡོད་ན་ངན་སོང་ཀུན་ཆད་པ་དང༌། མཐོ་རིས་ཀྱི་འཚེ་བ་རྒྱུན་འཆད་པ་དང༌། དགེ་བ་བཅུ་ནས་མངོན་པར་ཤེས་པ་ལྔའི་བར་འཇིག་རྟེན་པའི་ལམ་དང༌། ཕ་རོལ་ཏུ་ཕྱིན་པ་ལ་སོགས་པ་འཇིག་རྟེན་ལས་འདས་པའི་ལམ་དང༌། རྒྱལ་རིགས་ཤིང་ས་ལ་ཆེན་པོ་ལ་སོགས་པ་འཇིག་རྟེན་གྱི་འབྲས་བུ་དང༌། རྒྱུན་དུ་ཞུགགས་པ་ལ་སོགས་པ་འཇིག་རྟེན་ལས་འདས་པའི་འབྲས་བུ་ཡོད་པར་གསུངས་པ་ལ་སོགས་པས་བསྟན་ཏོ། ། སངས་རྒྱས་ཉིད་ནི་འཐོབ་པ་དང་ཞེས་བྱ་བས་ནི་འགོག་པ་ལ་ཆོས་ཤེས་པའི་ཕན་ཡོན་བསྟན་ཏོ། ། དེ་ཡང་མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་དག་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་བས་སེམས་ཅན་ཡོངས་སུ་སྨིན་པ་དང་སངས་རྒྱས་ཀྱི་ཞིང་རྣམ་པར་སྦྱོར་བ་དང༌། གང་གིས་སངས་རྒྱས་རིམ་གྲོ་བྱེད་པར་འགྱུར་བའི་དགེ་བའི་རྩ་བ་ཕུན་སུམ་ཚོགས་པར་འགྱུར་བ་དང༌།

སངས་རྒྱས་རྣམས་ལས་ཆོས་གང་ཐོས་པ་ཐམས་ཅད་བྱང་ཆུབ་ཀྱི་བར་དུ་དྲན་པ་མི་ཉམས་པར་ཡོངས་སུ་འཛིན་པ་དང༌། རིགས་དང༌། བདེ་སྐྱིད་དང༌། ཚེ་དང༌། འཁོར་དང༌། མཚན་དང༌། འོད་དང༌། མིང་དང༌། དབྱངས་དང༌། ཏིང་ངེ་འཛིན་དང༌། གཟུངས་ཕུན་སུམ་ཚོགས་པར་འགྱུར་བ་དང༌། ཐབས་མཁས་པས་བདག་ཉིད་ཀྱི་སྐུ་མངོན་པར་སྤྲུལ་ནས་འཇིག་རྟེན་གྱི་ཁམས་ནས་འཇིག་རྟེན་གྱི་ཁམས་སུ་རྒྱུ་བ་དང༌། སངས་རྒྱས་མེད་པའི་འཇིག་རྟེན་གྱི་ཁམས་སུ་སོང་ནས་ཕ་རོལ་ཏུ་ཕྱིན་པ་ལ་སོགས་པའི་ཡོན་ཏན་སྒྲོག་པ་དང༌། ཐབས་མཁས་པས་སེམས་ཅན་རྣམས་ལ་ཆོས་སྟོན་ཅིང་ཐེག་པ་གསུམ་ལ་འདུལ་བར་བྱེད་པ་ཉིད་དུ་གསུངས་པ་ཡིན་ནོ། ། རྣམ་པར་བྱང་ཀུན་ཡོངས་བསྡུས་དང་ཞེས་བྱ་བས་ནི་འགོག་པ་ལ་རྗེས་སུ་ཤེས་པའི་བཟོད་པའི་ཕན་ཡོན་སྟོན་ཏེ། དེ་ཡང་མདོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་བཟུང་བས་ཕ་རོལ་ཏུ་ཕྱིན་པ་ཐམས་ཅད༌།

 སྟོང་པ་ཉིད་རྣམས་དང༌། བྱང་ཆུབ་ཀྱི་ཕྱོགས་རྣམས་དང༌། འཕགས་པའི་བདེན་པ་ལ་སོགས་པ་དང༌། སྟོབས་བཅུ་ལ་སོགས་པ་ཡོངས་སུ་གཟུང་བར་འགྱུར་བ་དང༌། མུ་སྟེགས་ཅན་དང་བདུད་ཀྱི་རིས་སུ་གཏོགས་པ་ཤེས་རབ་ཀྱི་ཕ་རོ་ཏུ་ཕྱིན་པ་ལ་བར་ཆོད་བྱེད་འདོད་པ་རྣམས་ནུབ་པར་བྱེད་པ་དང༌། དེའི་འཐད་པར་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ནི། གང་གི་དོན་དུ་འཐད་པ་ལ་སོགས་པར་འགྱུར་བ་དང་མུ་སྟེགས་ཅན་དང་བདུད་ཀྱི་རིས་སུ་གཏོགས་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བར་ཆོད་བྱེད་འདོད་པ་རྣམས་ནུབ་པར་འགྱུར་བ་དང༌། དེའི་འཐད་པར་ཕ་རོལ་ཏུ་ཕྱིན་པ་དྲུག་པ་ལ་སྤྱོད་པ་ན། གང་གི་དོན་དུ་འཐབ་པ་ལ་སོགས་པར་འགྱུར་བའི་ཆོས་དག་ཡོངས་སུ་བཏང་ནས་མྱ་ངན་ལས་འདས་པར་གསུངས་པ་ཡིན་ཏེ་སེམས་ཅན་རྣམས་ཕ་རོལ་ཏུ་ཕྱིན་པ་དྲུག་ལ་བཀོད་པ་དང༌། གང་གིས་འཁོར་བ་འཛིན་པར་བྱེད་པའི་བག་ལ་ཉལ་དང་ཀུན་ནས་བཏང་བ་བཏང་ནས་བསམ་གཏན་དང་ཚད་མེད་པ་ནས་ཡང་དག་པར་རྫོགས་པའི་བྱང་ཆུབ་པ་ལ་བཞག་པ་ཞེས་བྱ་བ་ཚེ་འདིའི་ཡོན་ཏན་དང༌། ཚེ་རབས་གཞན་དུ་སངས་རྒྱས་ནས་ཆོས་ཀྱི་འཁོར་ལོ་བསྐོར་ཏེ་སེམས་ཅན་གྱི་དོན་བྱས་ནས་མྱ་ངན་ལས་འདས་པར་གསུངས་པ་ཡིན་ ནོ། །ཉམ་ང་བ་དང་ནད་ཀུན་སེལ་ཞེས་བྱ་བས་ནི་འགོག་པ་ལ་རྗེས་སུ་ཤེས་པའི་ཕན་ཡོན་སྟོན་ཏོ། ། དེ་ཡང་མདོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་པ་དེ་དག་གང་ན་འདུག་པའི་ས་ཕྱོགས་དེར་བདུད་ལ་སོགས་པ་བར་ཆོད་བྱེད་པ་མི་འོངས་པ་དང༌། དེ་ལ་བསླབས་པས་ཐེག་པ་གསུམ་གྱིས་སེམས་ཅན་རྣམས་སྡུག་བསྔལ་མཐར་ཕྱིན་པར་བྱེད་པ་ཉིད་དང༌། དོན་དེ་ཉིད་རྩི་མ་གྷིའི་དཔེས་བརྗོད་ནས་གསུང་སོ། ། མྱ་ངན་འདས་འཛིན་ཞི་ཉིད་དང༌། ། ཞེས་བྱ་བས་ནི་ལམ་ལ་ཆོས་ཤེས་པའི་ཕན་ཡོན་སྟོན་ཏོ། ། དེ་ཡང་མདོ་ནས། དེ་ཅིའི་ཕྱིར་ཞེ་ན། ཞེས་གོང་མ་ཉིད་ལ་འཐད་པ་དྲིས་པའི་ལན་དུ། སྡིག་ཏོ་མི་དགེ་བའི་ཆོས་རྣམས་ཞི་བར་བྱེད་ཀྱི་རྣམ་པར་འཕེལ་བར་བྱེད་པ་མ་ཡིན་ནོ།

། ཆོས་དེ་ཡང་གང་ཞེ་ན། འདོད་ཆགས་ལ་སོགས་པ་དང༌། སྲིད་པའི་ཡན་ལག་རྣམས་དང༌། བར་དོ་དང་སྒྲིབ་པ་དང་བག་ལ་ཉལ་དང་ཀུན་ནས་ལྡང་བ་དང༌། ལྟ་བ་སྣ་ཚོགས་པ་དང༌། ཕ་རོལ་ཏུ་ཕྱིན་པ་མི་མཐུན་པའི་ཕྱོགས་རྣམས་དང༌། ཕྱིན་ཅི་ལོག་བཞི་དང་སྲེད་པ་དང་ཤེས་བྱ་དང་ལམ་དང་འབྲས་བུའི་རང་བཞིན་ཆོས་ཐམས་ཅད་དུ་འཛིན་པ་དང་མྱ་ངན་ལས་འདས་པའི་བར་དུ་འཛིན་པ་ཞི་བར་བྱེད་ཀྱི་འཕེལ་བར་བྱེད་པ་མ་ཡིན་ནོ། ། ཞེས་གསུངས་པ་ཡིན་ནོ། ། སངས་རྒྱས་རྣམས་ཀྱི་བསྲུངས་ལ་སོགས། ། ཞེས་བྱ་བ་ནི་ལམ་ལ་ཆོས་ཤེས་པའི་ཕན་ཡོན་སྟོན་ཏོ། ། དེ་ཡང་མདོ་ནས་རྒྱལ་པོ་ཆེ་པོ་བཞི་དང་ལྷའི་དབང་པོ་བརྒྱ་བྱིན་དང༌། ། མི་མཇེད་ཀྱི་བདག་པོ་ཚངས་པ་དང་འོག་མིན་གྱི་བར་གྱི་ལྷ་རྣམས་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་པ་ལ་སོགས་པ་བྱེད་པ་ལ་བསྲུང་བ་དང་སྐྱོབ་པ་དང་སྦེད་པ་དང་མི་དགེ་བ་སྤོང་བ་དང༌། ཕ་རོལ་ཏུ་ཕྱིན་པ་དང་སྟོང་པ་ཉིད་བྱང་ཆུབ་ཀྱི་ཕྱོགས་དང་འཕགས་པའི་བདེན་པ་དང༌། བསམ་གཏན་དང༌། ཚད་མེད་པ་ལ་སོགས་པ་དང༌། སྟོབས་བཅུ་ལ་སོགས་པ་འཕེལ་བར་འགྱུར་བ་དང་ཉིད་དུ་གསུངས་པ་ཡིན་ཏེ། སྲོག་མི་གཅོད་པ་ལ་སོགས་པ་ཞེས་བྱ་བ་ལ་སོགས་པ་ནི་ལམ་ལ་རྗེས་སུ་ཤེས་པའི་བཟོད་པའི་ཕན་ཡོན་སྟོན་ཏོ། ། དེ་ཡང་མདོ་ནས་དེའི་ཚིག་བླང་བར་འོས་པ་ལ་སོགས་པ་དང༌། ཁྲོ་བ་ལ་སོགས་པས་ཟིལ་གྱིས་མི་ནོན་པ་དང༌། དགེ་བ་བཅུ་དང་ཕ་རོལ་ཏུ་ཕྱིན་པ་དྲུག་དང༌། སྟོང་པ་ཉིད་རྣམས་ནས་རྣམ་པ་ཐམས་ཅད་མཁྱེན་པའི་བར་ལ་བདག་ཉིད་གནས་པ་དང་གཞན་འགོད་པ་དང་དེ་ལ་ཞུགས་པ་ལ་བསྔགས་པ་བརྗོད་པ་དང་མཐུན་པར་དགའ་བར་བྱེད་པར་གསུངས་པ་ཡིན་ནོ། ། སྦྱིན་པ་ལ་སོགས་པ། རྫོགས་པའི་བྱང་ཆུབ་ཏུ་བསྔོ་བ། ། ཞེས་བྱ་བས་ནི་ལམ་ལ་རྗེས་སུ་ཤེས་པའི་ཕན་ཡོན་བརྗོད་དོ། ། དེ་ཡང་མདོ་ནས་སྦྱིན་པ་ལ་སོགས་པ་མི་དམིགས་པའི་ཚུལ་གྱིས་བསྒྲུབས་ནས།

བྱང་ཆུབ་ཏུ་བསྔོ་བ་དང༌། ཕ་རོལ་ཏུ་ཕྱིན་དང་བྲལ་བའི་ཉེས་དམིགས་ཡིད་ལ་བྱེད་པ་དང༌། ཕ་རོལ་ཏུ་ཕྱིན་པ་མ་བསྒྲུབས་ན་ཆེད་དུ་བྱ་བ་མི་ཐོབ་པ་ཉིད་དུ་དྲན་པས་སོ་སོར་རྟོག་པ་ཉིད་དུ་དྲན་པ་གསུངས་པ་ཡིན་ནོ། ། ཡང་ན་ཁག་ཅིག་ན་རེ། འདིར་ནི་མཐོང་ལམ་སྐད་ཅིག་མ་བཅུ་དྲུག་ཏུ་ཉེ་བར་མཚོན་པར་བྱེད་པའི་ཕན་ཡོན་བཅུ་དྲུག་བསྟན་པ་ཡིན་ཏེ། ལམ་གྱི་ངོ་བོ་བསྟན་པ་མ་ཡིན་ནོ་ཞེས་ཟེར་རོ། ། དེ་དག་གིས་ལྟར་ན། དེ་བཞིན་ཉིད་དང་སངས་རྒྱས་རྣམ་གྲངས་ཀྱི་ངོ་བོ་ཉིད་ཀྱི་བཀག་པས་ནི་བསམ་གྱིས་མི་ཁྱབ་པའི་ཆོས་སངས་རྒྱས་ཀྱི་རྒྱུད་ལ་མངའ་བ་ཐོབ་པར་བྱེད་པའི་དགེ་བའི་ཆོས་ཀྱི་རྟེན་བྱེད་པའི་ཕན་ཡོན་སྟོན་ཏོ། ། ཆེན་པོས་ནི་མི་ཉམས་པའི་ཆོས་ཐོབ་པར་བྱེད་པའི་རྟེན་བྱེད་པའི་ཕན་ཡོན་སྟོན་ཏོ། ། ཚད་མེད་པ་ནི་གཞལ་དུ་མེད་པའི་ཆོས་ཐོབ་པར་བྱེད་པའི་ཕན་ཡོན་བསྟན་ཏོ། ། ཚད་མེད་པས་ནི་གྲངས་དང་མཐུ་བགྲང་བ་ལས་འདས་པའི་ཆོས་ཐོབ་པར་བྱེད་པའི་དགེ་བ་རྣམས་ཀྱི་རྟེན་བྱེད་པའི་ཕན་ཡོན་བསྟན་ཏོ། ། མཐའ་ལས་འདས་པ་རྣམ་པ་ལྔས་ནི་ཤེས་བྱ་དང་འབྲས་བུ་དང་རྒྱུ་དང་རང་བཞིན་དང་ཆེད་དུ་བྱ་བ་རྣམས་ལ་ཕྱིན་ཅི་མ་ལོག་པའི་དགེ་བའི་ཆོས་ཀྱི་རྟེན་བྱེད་པའི་ཕན་ཡོན་བསྟན་ཏོ། ། ཤེས་བྱ་དང་འབྲས་བུ་དང་རྒྱུ་དང་དང་རང་བཞིན་བཞི་ལ་ཕྱིན་ཅི་མ་ལོག་པའི་མཚན་ཉིད་འགོག་པ་ལ་ཆོས་ཤེས་པའི་བྱེད་པ་དེ་ཡང་རྒྱུ་ཉིད་ལ་སོགས་པ་དེ་ཁོ་ནར་འགོག་པ་ཡིན་ནོ་ཞེས་བྱ་བར་འདོད་དོ། ། དེས་ན་ཕྱོགས་འདི་ལ་བདེན་པའི་རྣམ་པ་བཅུ་དྲུག་མི་དམིགས་པར་རྟོག་པ་ཉན་ཐོས་ཀྱི་ལམ་འདིར་ལམ་ཤེས་ཀྱི་ཡུལ་དུ་བཤད་པ་དང་ཁྱད་པར་མེད་པའི་ཉེས་པ་ཡང་མེད་པ་ཉིད་དོ། ། དེར་གནས་གཟུགས་ལ་སོགས་པ་ལ།། སངས་རྒྱས་ཉིད་དུ་ངེས་འཛིན་དང༌། ། ཞེས་བྱ་བ་ལ་སོགས་པས་ནི་སྔ་མ་དང་མཐུན་ནོ། ། འདི་ནི་འཕག་པ་རྣམ་གྲོལ་སྡེས་ཀྱང་བཞེད་པ་ཡིན་ནོ། ། སློབ་དཔོན་སེ་གེ་བཟང་པོས་འདི་ཐམས་ཅད་ཕན་ཡོན་རྟོགས་པའི་ཤེས་པ་བདག་མེད་པར་ངེས་པར་ཆོས་ཐམས་ཅད་ལ་དམིགས་པ་ན་མཐོང་བའི་ལམ་སྐྱེ་བས་མཐོང་ལམ་གྱི་རྣམ་པ་ཉིད་དེ་ལྟ་བུ་ཡིན་པར་སྟོན་པར་་བྱེད་པ་ཡིན་ནོ་ཞེས་བཤད་པ་ནི་ལེགས་པ་མ་ཡིན་ཏེ།

ཕན་ཡོན་ནི་ཀུན་རྫོབ་ཀྱི་འབྲས་བུའི་ཁྱད་པར་ཡིན་ཏེ། དེས་ན་དེ་བསྒོམས་པས་དོན་དམ་པ་རྟོགས་པ་སྐྱེ་བར་མི་མཐད་དོ། ། མཐོང་བའི་ལམ་དེ་དང་ཉིད་ཀྱང་རྣམ་པ་དེ་དང་ལྡན་པར་མི་འཐད་དེ། དག་པ་འཇིག་རྟེན་པ་གཞན་དབང་གི་ཡུལ་ཅན་ཉིད་དུ་ཐལ་བར་འགྱུར་བའི་ཕྱིར་ཏེ། མཐོང་ལམ་གྱི་རྗེས་ལ་བྱང་ཆུབ་སེམས་དཔའི་སྒོམ་ལམ་ནི་རྣམ་པ་གསུམ་གྱིས་སྟོན་ཏེ། ཐུན་མོང་གི་བྱེད་པ་དང༌། ཟག་པ་དང་བཅས་པ་དང༌། ཟག་པ་མེད་པའི་སྒོམ་པའི་ལམ་མོ། ། དང་པོ་ནི་རྣམ་པ་དྲུག་སྟེ། ཉོན་མོངས་པའི་བག་ལ་ཉལ་དང་ཀུན་ནས་ལྡང་བ་དག་ཉེ་བར་གནས་བཞིན་དུ་ནུས་པ་འཇོམས་ཤིང་ཇི་ལྟར་འདོད་པ་བཞིན་དེ་དག་ལ་དབང་བསྒྱུར་བས་ཀུན་ནས་དུལ་བར་བྱེད་པ་དང༌། ཉོན་མོངས་པ་དང་ཤེས་བྱའི་སྒྲིབ་པ་སྔོན་དུ་རྒྱུ་སྤངས་པས་དམིགས་པར་ལྟ་བའི་ཁེངས་པ་དང་བྲལ་བའི་ཕྱིར་ཐམས་ཅད་ནས་འདུད་པ་དང༌། སྒྲིབ་པ་གཉིས་ཀྱི་བག་ལ་ཉལ་སྤངས་པས་དང་ཉོན་མོངས་པ་ལས་རྒྱལ་བ་དང༌། ཕྱི་རོལ་གྱི་གནོད་པས་མི་བརྫི་བ་དང༌། མངོན་པར་བྱང་ཆུབ་པ་འཐོབ་པར་བྱེད་པའི་དགེ་བའི་ཆོས་གཞན་གྱི་རྟེན་བྱེད་པས་བྱང་ཆུབ་པར་བྱེད་པ་དང༌། སྒོམ་ལམ་འདིས་གང་དུ་གནས་པའི་སའི་ཆ་མཆོད་པའི་ཞིང་དུ་བྱེད་པའོ། ། དེ་ཡང་དང་པོ་ནི། ཟག་པ་དང་བཅས་པའི་བྱེད་པ་ཡིན་ཏེ། མངོན་དུ་རྒྱུ་ཉེ་བར་གནས་པའི་ཕྱིར་རོ། ། གཉིས་པ་ནི་སྒྲུབ་པའི་བྱེད་པ་ཡིན་ཏེ་མངོན་པར་འདུ་ཤེས་པ་མེད་པའི་ཕན་ཡོན་ཡིན་པའི་ཕྱིར་རོ། ། གསུམ་པ་ནི་ཤིན་ཏུ་རྣམ་པར་དག་པའི་བྱེད་པ་ཡིན་ཏེ། རྣམ་པར་རྟོག་པ་སྤངས་པ་ཉིད་ཕྱིར་རོ། ། ལྷག་མ་གསུམ་ནི་གསུམ་པོ་རྣམས་ཀྱི་ཐུན་མོང་གི་ཕན་ཡོན་དུ་བལྟའོ། ། དྲུག་པོ་རྣམས་ཐམས་ཅད་ཐུན་མོང་གི་འབྲས་བུར་བརྗོད་པ་ནི་འདིར་ཕན་ཡོན་རྣམ་པར་མ་ཕྱེ་བར་བཤད་པ་ལ་བསམ་པ་ཡིན་ནོ། ། ཟག་པ་དང་བཅས་པ་ལ་ཡང་གསུམ་ལས། དང་པོ་མོས་པ་ཡིད་ལ་བྱེད་པ་སྟེ། མོས་པ་ནི་དོན་གྱི་བདག་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་རང་གི་ངོ་བོ་ལ་མི་དངངས་པ་ལ་སོགས་པས་ཡིད་ཆེས་པ་དང༌།

དེ་ལ་བརྟེན་པའི་ཡོན་ཏན་ལ་ཡང་ཡིད་ཆེས་པ་དང༌། དེ་འདྲ་བ་ཡོན་ཏན་ཅན་དེ་ཐོབ་པར་རུང་བ་ཉིད་དུ་ངེས་པའོ། ། དེ་ཡང་དང་པོ་འཇིག་རྟེན་ལས་འདས་པའི་ཡེ་ཤེས་མ་ཐོབ་ཀྱི་གནས་སྐབས་ན་ནི་རང་དོན་ཏེ། རང་ཉིད་ཀྱི་དོན་ཆེ་བ་དང་ཆེར་འཛིན་པས་སོ། ། མ་དག་པའི་ས་བདུན་ལ་ནི་གཉིས་ཀའི་དོན་ཏེ། རང་གཞན་མཉམ་པར་རྟོགས་པས་རང་ཉིད་གཙོར་མི་བྱེ་པས་སོ། ། དག་པའི་ས་གསུམ་ལ་ནི་གཞན་གྱི་དོན་ཏེ། རང་ཉིད་བདག་འཛིན་ཉེ་བར་ཞི་བས་གཞན་འབའ་ཞིག་གི་དོན་ལས་རང་གིས་དོན་ཐ་དད་ཕྱེད་པས་སོ། ། མོས་པ་ལ་དེ་ལྟར་དབྱེ་བས་ཉི་ཤུ་ཙ་བདུན་དུ་ཕྱེ་བ་འདི་དང༌། དེ་སྒོམ་པར་བྱེད་པ་སྤྲོ་བ་སྒྲུབ་པ་སྟོད་པ་ལ་སོགས་པ་ཉི་ཤུ་རྩ་བདུ་དུ་དབྱེ་བ་འདི་ནི། བསྔོ་བ་དང་རྗེས་སུ་ཡི་རང་བ་ཡིད་ལ་བྱེད་པ་ལ་ཡང་རྟོགས་པར་བྱ་སྟེ། དེ་གསུམ་ནི་རྗེས་སུ་འབྲེལ་བས་གྲུབ་བདེ་གཅིག་པའི་ཕྱིར་རོ། ། གཉིས་པ་བསྔོ་བ་ཡིད་ལ་བྱེད་པ། འདི་ནི་དངོས་པོ་གཅིག་ཉིད་མཚན་ཉིད་བཅུ་གཉིས་དང་ལྡན་པས་བཅུ་གཉིས་གསུངས་སོ། ། དེ་ཡང་གང་གི་ཆེད་དུ། གང་ཞིག གང་གིས། ཅི་འདྲ་བ་ཞིག་ཏུ་ཡོངས་སུ་བསྔོས་ཤིང་ཡོངས་སུ་བསྒྱུར་ན། བསོད་ནམས་ཅི་ཙམ་ཞིག་འཛིན་པའི་དབང་དུ་བྱས་ན། བྱང་ཆུབ་ཆེན་པོའི་ཆེད་དུ་བསྔོ་བར་བྱེད་པ་ཉིད་ཀྱིས་བྱིས་པ་དང་ཉན་ཐོས་ཀྱི་བསྔོ་བ་ལས་ཁྱད་པར་ཅན་ཉིད་ནི་ཆེད་དུ་བྱ་བ་དོན་དུ་གཉེར་བའི་ཁྱད་པར་རོ། ། འདས་པའི་སངས་རྒྱས་ཀྱི་དགེ་བའི་རྩ་བ་ལ་སོགས་པ་ལ་རྗེས་སུ་ཡི་རང་བ་ལས་བྱུང་བའི་བསོད་ནམས་ལ་སོགས་པ་བསྔོ་བར་བྱ་བ་དམིགས་པ་དང་མཚན་མའི་རང་བཞིན་དང་བྲལ་བ་ནི་བསྔོ་བར་བྱ་བའི་ཁྱད་པར་རོ། ། ཕྱིན་ཅི་ལོག་གི་འཛིན་པ་མེད་པའི་སེམས། དབེན་པར་རྟོགས་པའི་ཤེས་རབ་དང་ལྡན་པ་ནི་བསྔོ་བར་བྱེད་པའི་ཁྱད་པར་རོ། ། ཆེད་དུ་བྱ་བ་དེ་དོན་དུ་གཉེར་བས། རང་བཞིན་མེད་པའི་དགེ་བ་སྟེ། སེམས་དེ་འདྲ་བས་བསྔོ་བར་བྱེད་པ་ནི་ཆེད་དུ་བྱ་བ་དེ་དང་ཡུལ་དེ་དང་བྱེད་པ་པོ་དེའི་ཁྱད་པར་ཅན་བསྔོ་བའི་བྱེད་པ་གང་ཞིག་གི

བྱེད་པའི་སེམས་ཀྱི་ཆོས་སུ་འགྱུར་བ་དེ་ཉིད་ཀྱི་རང་བཞིན་གྱི་ཁྱད་པར་ནི་རྣམ་པ་ལྔ་སྟེ། ཇི་ལྟར་སངས་རྒྱས་དེ་དག་ཡོངས་སུ་མྱ་ངན་ལས་འདས་པ་བཞིན་དུ་བསྔོ་བའི་ཆེད་དུ་བྱ་བ་དང་ཡུལ་དང་བྱེད་པ་པོ་དང༌། བྱེད་པ་དེ་ཉྀད་ཀྱང་མྱ་ངན་ལས་འདས་པར་དྲན་པར་བྱ་བ་ཉིད་དུ་རྟོགས་པ་དང༌། སྦྱིན་པ་ལ་སོགས་པ་ཐབས་དང་བཅས་པ་དང༌། མཚན་མའི་དུག་གིས་མ་འཛིན་པ་དང༌། སངས་རྒྱས་ཀྱིས་ཅི་འདྲ་བར་མཁྱེན་པ་དང༌། ཆོས་ཉིད་ཇི་ལྟར་གནས་པ་བཞིན་དུ་ལྷག་པར་མོས་པ་དང༌། ཁམས་གསུམ་པའི་འབྲས་བུ་མི་འཛིན་པས་ཁམས་གསུམ་པར་མ་གཏོགས་པའི་མཚན་ཉིད་ལྔས་ཁྱད་པར་དུ་འཕགས་པའོ། ། དེ་ཉིད་ཀྱི་ནུས་པའི་ཁྱད་པར་ནི་གསུམ་སྟེ། འཇིག་རྟེན་པའི་དགེ་བ་བཅུ་ནས་མངོན་པར་ཤེས་པ་ལྔའི་བར་ལ་བཀོད་པ་དང༌། བྱང་ཆུབ་སེམས་དཔའ་སྐྱོན་པ་རྒྱུན་དུ་ཞུགས་པ་ནས་དགྲ་བཅོམ་པའི་བར་ལ་བཀོད་པ་དང༌། བྱང་ཆུབ་སེམས་དཔའ་སྐྱོན་མེད་པ་ལ་ཞུགས་པ་སྟོང་གསུམ་གང་བ་ལ་མཆོད་པའི་བསོད་ནམས་པས་ལྷག་པའི་བསོད་ནམས་ཆུང་ངུ་དང༌། འབྲིང་དང་ཆེན་པོ་གསུམ་ཡོངས་སུ་འཛིན་པར་བྱེད་ནུས་ པའོ། ། དེ་ལྟར་ན། གང་གི་དོན་དུ་གང་ཞིག་བྱེད་པ་པོ་བསྔོ་བའི་བསྔོ་བ་ཅི་འདྲ་བ་ལས་འབྲས་བུ་གང་འཛིན་པ་ལ་ལྟོས་ཏེ་མཚན་ཉིད་བཅུ་གཉིས་སོ། ། རྗེས་སུ་ཡི་རང་བ་ཡིད་ལ་བྱེད་པ་ནི་ཀུན་རྫོབ་དང་དོན་དམ་པའི་ཡུལ་ཅན་རང་དང་གཞན་གྱི་དགེ་བ་དུས་གསུམ་པ་ལ་རྗེས་སུ་ཡི་རང་བ་དང་རོ་མྱང་བ་དང་མངོན་པར་དགའ་བ་ཉིད་དུ་བྱེད་པ་སྟེ་མདོ་སྡེ་རྒྱན་ནས་བཤད་པ་བཞིན་ནོ། ། ཟག་པ་མེད་པའི་སྒོམ་པའི་ལམ་ལ་གཉིས་ཏེ། གཞན་དབང་སྔོན་དུ་བྱེད་པ་སྒྱུ་མ་ལྟ་བུར་རྟོགས་པ་དང༌། ཡོངས་སུ་གྲུབ་པ་མངོན་དུ་བྱེད་པས་ནམ་མཁའ་ལྟ་བུར་རྟོགས་པའོ། ། དང་པོ་ནི་ཡོན་ཏན་མངོན་པར་སྒྲུབ་པའི་ལམ་ཡིན་ལ། གཉིས་པ་ནི་ཉེས་པ་རྣམ་པར་སེལ་བའི་ལམ་ཡིན་ནོ། ། དེ་སྐད་དུ་ཡང་མདོ་སྡེ་རྒྱན་ནས། ཐུབ་པས་གསུངས་པའི་དམ་ཆོས་ལེགས་བཞག་པ།

། རྩ་བ་ཆོས་ཀྱི་དབྱིངས་ལ་འདི་བློ་བཞག། དྲན་རྒྱུ་རྟོག་པ་ཙམ་ཤེས་བརྟན་པ་རྣམས། ། མྱུར་དུ་ཡོན་ཏན་རྒྱ་མཚོ་ཕ་རོལ་འགྲོ། ། ཞེས་བྱ་བས་ཡང་དག་པའི་འཇིག་རྟེན་པའི་ཤེས་པའི་བྱེད་པ་གསུངས་པ་དང༌། བློ་དང་ལྡན་པ་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་རྣམས། ། དུག་སྨན་ཆེན་པོས་དུག་བཞིན་སེལ་བར་བྱེད། ། ཅེས་བྱ་བས་འཇིག་རྟེན་ལས་འདས་པ་རྣམ་པར་མི་རྟོག་པའི་བྱེད་པ་གསུངས་པ་དང༌། ཡང་ཐེག་པ་ཆེན་པོ་རྒྱུད་བླ་མ་ལས། ཆུ་མཚོ་སོགས་བཞིན་འདོད་ཆགས་སོགས། ། གློ་བུར་ཉོན་མོངས་དག་པ་ནི། ། མདོར་ན་མི་རྟོག་ཡེ་ཤེས་ཀྱི། ། འབྲས་བུ་ཡིན་པར་རབ་ཏུ་བརྗོད། ། རྣམ་པ་ཀུན་གྱི་མཆོག་ལྡན་པ། ། སངས་རྒྱས་སྐུ་ནི་ངེས་ཐོབ་པ། ། དེ་ནི་རྗེས་ལ་ཐོབ་པ་ཡི། ། ཡེ་ཤེས་འབྲས་བུ་ཡིན་པར་བརྗོད། ། ཅེས་བྱ་བ་དང༌། མདོར་ན་ཡེ་ཤེས་གཉིས་པོ་ཡི། ། ལས་སུ་འདི་ནི་ཤེས་བྱ་སྟེ། ། གྲོལ་བའི་སྐུ་ནི་སྦྱོང་བ་དང༌། ། ཆོས་ཀྱི་སྐུ་ནི་རྫོགས་པའོ། ། ཞེས་གསུངས་སོ། ། དེ་བསྒྲུབ་པ་ལ་ནི་ལྔས་སྟོན་ཏེ། གང་གིས་སྒྲུབ་པར་བྱེད་པའི་རང་བཞིན་ནི། གཞན་གྱི་དབང་ལ་ཕྱིན་ཅི་མ་ལོག་པའི་ངོ་བོ་ཉིད། སངས་རྒྱས་ཀྱི་ཆོས་ཐོབ་པར་བྱེད་པའི་ཐབས་དམ་པ་ཉིད་མཆོག་ཉིད་དང༌། དངོས་པོ་ཐམས་ཅད་ལ་ཡང་དག་པར་ཡོད་པར་ཞེན་པའི་མངོན་པར་འདུ་བྱེད་པ་མི་བསྐྱེད་པ་དང༌། སེལ་བར་བྱེད་པས་མངོན་པར་འདུ་བྱེད་པ་ཉིད་དོ། ། གང་སྒྲུབ་པར་བྱ་བ་ལ་ལྟོས་པའི་ནུས་པའི་ཁྱད་པར་ནི། བྱང་ཆུབ་སེམས་དཔའི་གནས་སྐབས་ན་ཡོད་པའི་ཡོན་ཏན་གྱི་ཆོས་རྣམས་མི་དམིགས་པར་ཤེས་པས་དེ་དག་ལ་གཏོད་པར་བྱེད་ནུས་པ་དང༌། དོན་ཆེན་པོ་སངས་རྒྱས་ཉིད་ཐོབ་པར་བྱེད་ནུས་པའོ། ། ཤིན་ཏུ་རྣམ་པར་དག་པ་ལ་བཞི་སྟེ། རྒྱུ་དང༌། ཡུལ་དང༌། འབྲས་བུ་དང༌། ངོ་བོ་ཉིད་ཀྱི་ཁྱད་པར་རོ། ། རྒྱུའི་ཁྱད་ལ་གཉིས་ཏེ། རྗེས་སུ་མཐུན་པའི་ཆོས་བརྟེན་པ་ནི། སངས་རྒྱས་སྔ་ཆ་ལ་བསྙེན་བཀུར་བྱས་པ་དང༌།

སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་ལ་སྤྱད་པ་དང༌། དོན་དམ་པར་མི་དམིགས་པ་དང་མ་བྲལ་བར་ཕ་རོལ་ཏུ་ཕྱིན་པ་ལ་བརྩོན་པ་དང༌། འཕེལ་བ་དང་འགྲིབ་པ་མི་མཐོང་བ་ཡང་ཆོས་གང་ཡང་མི་སྤོང་བར་སངས་རྒྱས་དང་མི་འབྲལ་བ་དང༌། དེ་ལ་མཆོད་པ་ལ་སོགས་པའི་རྒྱུའི་དགེ་བ་རྣམས་སེམས་བསྐྱེད་པ་ཙམ་གྱིས་གྲུབ་པ་དང༌། ཉོན་མོངས་པ་ཅན་དང་ཐེག་པ་དམན་པ་དང་མ་འདྲེས་པའི་སེམས་ཀྱིས་སེམས་ཅན་སྨིན་པ་དང་སངས་རྒྱས་ཀྱི་ཞིང་སྦྱོང་ཞིང་འཁོར་བ་དང་མྱ་ངན་ལས་འདས་པ་སྤཽང་བར་བྱེད་པའི་ཐབས་མཁས་པ་སྒོམ་པའོ། ། བར་དུ་གཅོད་པའི་ཆོས་སྤོང་བ་ལ་བཞི་སྟེ། དགེ་བ་སྔོན་མ་བསགས་པས་བདུད་ཀྱིས་གནོད་པ་བྱས་པ་དང༌། རིགས་མེད་པས་ཆོས་ཟབ་མོ་ལ་མི་མོས་པ་དང༌།

 བློ་གྲོས་མ་སྦྱངས་པས་ཕུང་པོ་ལ་སོགས་པ་ལ་མངོན་པར་ཞེན་པ་དང༌། གྲོགས་ངན་པས་སྡིག་པའི་གྲོགས་པོས་ཟིན་པ་དག་སྟེ། དེ་དང་བྲལ་བའོ། ། ཡུལ་ནི་དྲི་མ་དང་བཅས་པ་དང་དྲི་མ་མེད་པའི་གནས་སྐབས་གཉིས་ཀ་ལ་ཁྱབ་པར་བྱེད་པའི་ཆོས་ཉིད་དེ། སྤྱིའི་མཚན་ཉིད་དུ་རྣམ་པར་བཞག་པའི་རང་བཞིན་གྱིས་རྣམ་པར་དག་པའོ། ། འབྲས་བུ་ནི་དྲི་མ་མེད་པའི་རྣམ་པར་དག་པ་འཕགས་པའི་གནས་སྐབས་ཉིད་ལས་གཞན་ན་མེད་པ་ཁྱད་པར་གྱི་མཚན་ཉིད་དུ་རྣམ་པར་བཞག་པའོ། ། རང་གི་ངོ་བོ་ཉིད་ནི་གཉིས་ཏེ། དབྱེ་བ་དང་མཚན་ཉིད་དོ། ། དབྱེ་བ་ནི། ས་དགུ་པ་ལ་ནི་ཆེན་པོ་ཡི། ། ཆེན་པོ་ལ་སོགས། ཞེས་བྱ་བའོ། ། མཚན་ཉིད་ནི། དེ་ལ་ཀླན་ཀ་སྤངས་པ་ཡིས། ། ཞེས་བྱ་བ་ལ་སོགས་པའོ། ། ཡང་ན་སློབ་དཔོན་སེང་གེ་བཟང་པོ་ལྟར་ན། ལམ་གྱི་དབྱེ་བ་དང༌། མཐར་ཐུག་པའི་ལམ་གྱི་ཁྱད་པར་རོ། ། དེ་ཡང་རིམ་པ་བཞིན་ཚིགས་སུ་བཅད་པ་གཉིས་ཀྱིས་བརྗོད་དོ། ། ལམ་ཤེས་པའི་སྐབས་སོ། ། ། ། སྐབས་གསུམ་པ། གཞི་ཤེས་བཤད་པ། ཐམས་ཅད་ཤེས་པ་ཉིད་ནི་དོན་དྲུག་གིས་སྟོན་ཏོ། ། སྙིང་རྗེའི་ཁྱད་པར་དང༌། ཤེས་རབ་ཀྱི་ཁྱད་པར་དང༌། གཉེན་པོའི་ཉིད་ཀྱི་ཁྱད་པར་དང༌། སྦྱོར་བའི་ཁྱད་པར་དང༌། ལམ་གྱི་ངོ་བོ་ཉིད་ཀྱི་ཁྱད་པར་དང༌། ཐམས་ཅད་མཁྱེན་པ་ཉིད་གསུམ་གྱིས་དོན་བསྡུ་བའོ། ། འདིར་བྱང་ཆུབ་སེམས་དཔའ་དང་སངས་རྒྱས་དང་ཉན་ཐོས་དང་སངས་རྒྱས་ཀྱི་རྒྱུད་ལ་སྐྱེ་བའི་གཞི་ཙམ་ཤེས་པའི་ཡེ་ཤེས་རྣམ་པར་མི་རྟོག་པ་ཡན་ལག་དང་བཅས་པ་ནི་ཐམས་ཅད་ཤེས་པར་བརྗོད་དོ། ། དེ་གཉིས་ཀ་ཡང་ཁྱད་པར་དུ་འཕགས་པ་དང་དེའི་ལྡོག་ཕྱོགས་ཀྱི་སྒོ་ནས་ལེའུ་འདིར་འཆད་དོ། །དེ་ལ་འདི་གཉིས་ཀྱི་ཁྱད་པར་བསྟན་པའི་ཕྱིར། སྙིང་རྗེའི་ཁྱད་པར་འཆད་པ་ནི། ཚུ་རོལ་ཕ་རོལ་མཐའ་ལ་མིན། ། ཞེས་བྱ་བའི་ཚིགས་སུ་བཅད་པ་གཅིག་གོ ། འདིས་ནི་སྲིད་པའི་ཉེས་པ་མི་རྟག་པ་ལ་སོགས་པ་རྟོགས་པས་འཁོར་བར་མི་གནས་པ་ནི་ཉན་ཐོས་ལ་སོགས་པ་དང་ཐུན་མོང་མ་ཡིན་པས།

སྙིང་རྗེ་ཆེན་པོས་མྱ་ངན་ལས་འདས་པར་མི་གནས་པས་ཉན་ཐོས་ལ་སོགས་པ་ལས་ཁྱད་པར་དུ་འཕགས་པར་བརྗོད་དོ། ། ལམ་མཐར་མི་གནས་པ་ནི་མཐའ་གཉིས་ཐོབ་པར་མི་བྱེད་པའི་དོན་ཏོ། ། ལྡོག་པས་ཉན་ཐོས་ལ་ནི་འཁོར་བར་མི་གནས་པ་ཉིད་འདྲ་བར་གསུངས་ཀྱང་མྱ་ངན་ལས་འདས་པར་མི་གནས་པ་མེད་པའི་བརྩེ་བ་ཆེན་པོ་དང་བྲལ་བར་བརྗོད་དོ། ། ཤེས་རབ་ཀྱི་ཁྱད་པར་གཞན་དབང་གི་དོན་མི་རྟག་པ་ལ་སོགས་པར་རྟོགས་པ་ཉན་ཐོས་ལ་ཡོད་ཀྱང་ཡོངས་སུ་གྲུབ་པ་ནམ་མཁའ་ལྟ་བུར་རྟོགས་པ་མེད་པ་ཡིན་ལ། བྱང་ཆུབ་སེམས་དཔའ་ནི་དེ་ལྟར་རྟོགས་པར་ཁྱད་པར་དུ་འཕགས་པ་ཞེས་སྟོན་པ་ནི། དེ་ནི་མཚན་མར་དམིགས་སྒོ་ནས། ། ཞེས་བྱ་བའི་ཚིགས་སུ་བཅད་པའོ། ། ཐབས་མ་ཡིན་པ་ནི་ཡོངས་སུ་གྲུབ་པ་མངོན་དུ་བྱེད་པའི་ཐབས་མིང་དང་མཚན་མའི་རང་བཞིན་ཀུན་བཏགས་པ་དང༌། གཉིས་སུ་སྣང་བ་ལ་བདེན་པར་མངོན་པར་མ་ཞེན་པ་མེད་པའོ། ། ཐབས་ལ་མཁས་པ་ནི་ཡོངས་སུ་གྲུབ་པ་མངོན་དུ་བྱེད་པའི་ཐབས་མིང་ཇི་ལྟ་བ་དང་མཚན་མ་ཇི་ལྟར་བར་དེ་ཁོ་ནར་མེད་པ་ལ་མི་སྐྲག་པ་ལ་སོགས་པའོ། ། དེ་ལྟར་ན་ཕྱིན་ཅི་ལོག་དང་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལས་ཉེ་བ་དང་རིང་བར་འདོད་དེ། གཉེན་པོ་ཉིད་ཀྱི་ཁྱད་པར་ནི་ལྔས་སྟོན་ཏེ། དང་པོ་ཤེས་བྱའི་མཚན་མར་འཛིན་པ་ནི་ཆོས་ཉིད་སྟོང་པ་དང༌། ཆོས་གཟུགས་ལ་སོགས་པ་དོན་དམ་པར་རྟོག་པའོ། ། དེ་ནི་གཟུགས་སོགས་ཞེས་བྱ་བའི་རྐང་པ་གཉིས་ལ། འདུས་ཤེས་བྱ་བ་འབྲེལ་བར་བྱས་པས་བསྟན་ཏེ། སྤྱོད་པའི་མཚན་མར་འཛིན་པ་སྦྱིན་པ་ལ་སོགས་པ་བྱང་ཆུབ་ཀྱི་ལམ་དེ་ཁོ་ནར་ཡོད་པར་རྟོག་པའོ། ། དེས་ནི་ཤེས་བྱ་དང་སྤྱོད་པར་རྟོག་པ་མི་མཐུན་པའི་ཕྱོགས་སུ་བསྟན་པའོ། ། གཉིས་པ་དེའི་གཉེན་པོ་བསྟན་པ་ནི། ཚིག་རྐང་གསུམ་གྱིས་བསྟན་ཏོ། ། དེ་ཡང་ཤེ་རབ་ཀྱི་ཕ་རོལ་ཏུ་ཕྱིན་པའི་མདོ་དང་སྦྱར་ན། དེ་ནི་ཆགས་པའི་མཐའ་འགོག་པས། ། སྦྱིན་ལ་སོགས་ལ་ངར་འཛིན་མེད། ། གཞན་དག་དེ་ལ་སྦྱོར་བྱེད་པ།

། ཞེས་བྱ་བ་ཡིན་ཏེ། རྐང་པ་དང་པོས་ནི་ཤེས་བྱ་ལ་ཆགས་པ་འགོག་པ་བརྗོད་ལ། འོག་མ་གཉིས་ཀྱིས་ནི་སྤྱོད་པ་ལ་རློམ་པ་ཡིན་ནོ་ཞེས་བསྟན་ཏོ། ། དེས་ནི་དེ་དག་གི་གཉེན་པོ་བསྟན་ཏོ། ། གསུམ་པ་འབྲས་བུའི་མཚན་མར་འཛིན་པ་མི་མཐུན་པའི་ཕྱོགས་ཡིན་པ་ནི། རྒྱལ་ལ་སོགས་ལ་ཆགས་པ་ཕྲ། ། ཞེས་བྱ་བའོ། ། དེའི་གཉེན་པོ་བསྟན་པ་ནི། ཆོས་རྣམས་རང་བཞིན་གཅིག་པར་ནི་ཞེས་བྱ་བ་ལ་སོགས་པའོ། ། ལྔ་པ་མི་མཐུན་པ་དང་གཉེན་པོ་ནྀ། དངོས་པོ་ཉིད་མཇུག་བསྡུ་བ་ནི། དེ་ལྟར་ཀུན་ཤེས་ཉིད་ལུགས་ལ་ཞེས་བྱ་བའི་ཚིགས་སུ་བཅད་པའོ། ། སྦྱོར་བའི་ཁྱད་པར་གཉིས་ཏེ། རང་གི་མཚན་ཉིད་དང༌། སྤྱིའི་མཚན་ཉིད་དོ། ། རང་གི་མཚན་ཉིད་ནི་སྦྱོར་བ་གཉིས་ཀྱི་ཆོས་ཀྱི་ཁྱད་པར་མི་འདྲ་བ་རྣམ་པ་བཅུའོ། ། དེ་དག་ཀྱང་ཡུལ་གྱི་སྒོ་ནས་ནི་བཞི་སྟེ། ཀུན་རྫོབ་ཀྱི་ངོ་བོ་ཉིད་ཇི་ལྟ་བའི་ཁྱད་པར་དང༌། ཇི་སྙེད་པའི་ཁྱད་པར་ཡུལ་དུ་བྱས་ནས་སློབ་པ་ནི། གཟུགས་ལ་སོགས་པ་དང་དེའི་མི་རྟག་པ་ལ་སོགས་པ་དང༌། དེའི་མ་རྫོགས་པ་དང་རྫོགས་པ་དང༌། སྤྱོད་པའི་འདུ་ཤེས་བཀག་པས་སྦྱོར་བ་གསུམ་མོ། ། ཆགས་པ་མེད་པའི་སྦྱོར་བ་ནི་དོན་དམ་པར་ཆགས་པ་ཐམས་ཅད་རྣམ་པར་ཞི་བ་ཆགས་པ་དང་མ་ཆགས་པ་ཉིད་བྲལ་བ་ལ་སྤྱོད་པ་བཀག་པས་སྦྱོར་བ་སྟེ་བཞིའོ། ། སྦྱོར་བའི་ངོ་བོ་ཉིད་ཀྱིས་ནི་རྣམ་པ་གསུམ་དུ་དབྱེ་སྟེ། ལས་ཀྱི་རང་བཞིན་མ་ཡིན་པ་དང༌། བྱེད་པ་པོའི་རང་བཞིན་མ་ཡིན་པ་དང༌། བྱ་བའི་འབྲས་བུ་མ་ཡིན་པའི་མཚན་ཉི་ཅན་ནོ། ། ལས་ཀྱི་རང་བཞིན་མ་ཡིན་པ་མི་འགྱུར་བའི་སྦྱོར་བ་སྟེ། བསྔགས་པ་དང་བསྔགས་པ་མ་ཡིན་པ་བརྗོད་པས་ནམ་མཁའ་ལ་འཕེལ་བ་དང་འགྲིབ་པ་མེད་པས་ན་ནམ་མཁའ་ནི་དེས་གཞན་དུ་བསྒྱུར་བར་བྱ་བ་མ་ཡིན་པ་དང་འདྲ་བར་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱོར་བའི་བདག་ཉིད་ཅན་འདི་ཡང་དོན་དམ་པར་འཛིན་པ་དང་བྲལ་བའི་ཕྱིར་ན་བཤད་པས་དེའི་དོན་ཡོད་པར་རྟོགས་པ་བསྐྱེད་པར་བྱ་བའམ་མ་བཤད་པས་དེ་འདྲ་བའི་རྟོགས་པ་མི་སྐྱེ་བས།

འཕེལ་བ་དང་འགྲིབ་པ་ནི་ཆོས་ཅན་མ་ཡིན་ཏེ། ཐམས་ཅད་དུ་དེ་བཞིན་ཉིད་རྟོགས་པའི་ཤེས་པ་མོས་པའི་རང་བཞིན་གྱིས་རབ་ཏུ་ཕྱེ་བའི་ཕྱིར་ཏེ། བྱེད་པ་པོ་མ་ཡིན་པའི་སྦྱོར་བ་ནི་རང་གི་མིང་ནས་བརྗོད་པ་ཉིད་དོ། ། དེ་ཡང་སྒྱུ་མའི་སྐྱེས་བུ་ལ་བསྔགས་པ་དང་མི་བསྔགས་པ་བརྗོད་པས་རྗེས་སུ་ཆགས་པ་དང་ཁོང་ཁྲོ་བར་བྱེད་པའི་བྱེད་པ་པོ་མ་ཡིན་པ་བཞིན་དུ། སྦྱོར་བའི་ངོ་བོའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཡང་བསྔགས་པའམ་བསྔགས་པ་མ་ཡིན་པ་བརྗོད་པའམ་སྦྱོར་བ་བྱས་པའམ་མ་བྱས་པས་ཁོང་ཁྲོ་བ་དང་རྗེས་སུ་ཆགས་པར་བྱེད་པའི་བྱེད་པ་པོ་མ་ཡིན་ཏེ། ཁྲོ་བ་དང་ཆགས་པའི་རྒྱུན་དང་ཡུལ་ཉིད་དུ་རྣམ་པར་མི་རྟོག་པ་དེ་ཁོ་ན་ཉིད་དུ་སྟོང་པར་ལྷག་པར་མོས་པའི་རང་བཞིན་ཡིན་པའི་ཕྱིར་རོ། ། བྱ་བའི་འབྲས་བུ་མ་ཡིན་པ་ནི་བྱ་དཀའ་བ་རྣམ་པ་གསུམ་གྱི་མཚན་ཉིད། རྣམ་པ་གསུམ་གྱི་རང་བཞིན་དུ་དེ་འཁོར་བྱ་བར་མི་ནུས་པ་དེ་བཞིན་ཉིད་ཙམ་དུ་རྟོགས་པའི་རང་བཞིན་ཡིན་པའི་ཕྱིར་རོ། ། དེ་ལ་ཆེད་དུ་བྱ་བ་ཉིད་བྱ་བར་དཀའ་བ་ནི་དེ་བཞིན་ཉིད་རྟོགས་པའི་སྦྱོར་བ་ལྷག་པར་མོས་པའི་རང་བཞིན་འདི་ནི་རྣམ་པ་ཐམས་ཅད་མཁྱེན་པའི་མཚན་ཉིད་ཀྱི་ཆེད་དུ་བྱ་བའི་རང་བཞིན་མ་ཡིན་པ་སྟེ།རྣམ་པ་ཐམས་ཅད་མཁྱེན་པ་ཉིད་ཀྱི་ཆེད་དུ་བྱ་བ་སྟོང་པར་རྟོགས་པ་ཉིད་ཡིན་པའི་ཕྱིར་རོ། ། དེ་ཉིད་ཀྱིས་རྣམ་པ་ཐམས་ཅད་མཁྱེན་པའི་རང་བཞིན་གྱི་ཆེད་དུ་བྱ་བ་དོན་དང་མི་ལྡན་པ་ཡང་མ་ཡིན་ནོ། ། དེ་ཡང་ནམ་མཁའ་སྨིན་པ་དང་གྲོལ་བར་འདོད་པ་བཞིན་དུ་སེམས་ཅན་གྱི་དོན་དུ་གོ་ཆ་བགོ་མི་ནུས་པར་གསུངས་པས་བསྟན་པ་ཡིན་ཏེ། སྦྱོར་བ་བྱ་དཀའ་བ་ནི་བྱེད་པ་པོའི་བསྐྱེད་པ་ཐོབ་བྱའི་དོན་སྒྲུབ་པ་ལམ་ཤེས་ཀྱི་རང་བཞིན་དོན་དམ་པར་མི་དམིགས་པར་རྟོགས་པར་ལྷག་པར་མོས་པའི་སྦྱོར་བ་འདི་ནི་དེའི་སྦྱོར་བའི་མཚན་ཉིད་དུ་གྱུར་པ། བྱ་བའི་འབྲས་བུའི་རང་བཞིན་དེ་དང་ལྡན་པ་ཡིན་མ་ཡིན་པའོ།

། དེ་ཡང་ནམ་མཁའ་བར་སྣང་ལ་འདོད་པར་འདོད་པ་ལྟར་སྒྲུབ་དཀའ་བར་གསུངས་པས་བསྟན་ཏོ། ། ལས་བྱ་དཀའ་བ་ནི་ལས་ལ་གནས་པས་མཚན་ཉིད་བྱེད་པ་པོས་བསྒྲུབ་པར་བྱ་བ་ལའང༌། སེམས་ཅན་གཞན་གྱི་རྒྱུད་ལ་ཡོད་པའི་གཞི་ཤེས་ཀྱི་སྦྱོར་བ་དེ་ཁོ་ནར་མེད་པར་རྟོགས་པ་འདི་ནི་གཞི་ཤེས་ཀྱི་རང་བཞིན་གཞི་ཤེས་ཀྱི་འབྲས་བུ་དང་ལྡན་པ་མ་ཡིན་ནོ་པའོ། ། དེ་ཡང་སེམས་ཅན་གྱི་ཁམས་རང་བཞིན་གྱིས་སྟོང་པས་དེ་མྱ་ངན་ལས་འདའ་བར་དཀའ་བ་ཉིད་ནམ་མཁའ་ཡོངས་སུ་སྨིན་པ་དང་ནམ་མཁའ་གྲོལ་བར་འདོད་པའི་དཔེས་གསུངས་པ་ཡིན་ནོ། ། དེ་བས་ན་གཙོ་བོའི་འབྲས་བུ་གང་གི་ཆེད་དུ་སྦྱོར་བ་བསྒྲུབས་པས་ལས་གང་བྱས་པ་དེ་གསུམ་ག་དོན་དམ་པར་མེད་པར་རྟོགས་པས། རྟོགས་པ་དེས་བཀག་པའི་བྱ་བའི་འབྲས་བུ་དཀའ་བ་དང་འབྲེལ་བའི་རང་བཞིན་ཡིན་ནོ། ། བྱ་བ་བྱེད་པའི་སྒོ་ནས་ནི་གཉིས་སུ་དབྱེ་སྟེ། འབྲས་བུ་སྐྱེད་པའི་བྱ་བ་བྱེད་པས་ནི་འབྲས་བུ་ཡོད་པར་འདོད་པའི་སྦྱོར་བའོ། ། ཕན་ཡོན་ཡོངས་སུ་འཛིན་པའི་བྱ་བ་བྱེད་པ་ནི་བསྲུང་བ་དང་བསྐྱབ་པ་དང་སྦ་བ་ཉིད་གཞན་གྱིས་བྱ་མི་དགོས་པ་སྟེ། སྦྱོར་བ་དེ་ཉིད་ཀྱིས་གནོད་པ་ལས་བསྲུང་བ་ལ་སོགས་པར་འགྱུར་བའོ། ། གཙོ་བོའི་འབྲས་བུ་ནི་འབྲས་བུ་ཡིན་ལ་འཕྲལ་གྱི་འབྲས་བུ་ནི་ཕན་ཡོན་ཡིན་ཏེ། རྟོགས་བྱའི་དཔེའི་སྒོ་ནས་ནི། རྨི་ལམ་དང༌། སྒྱུ་མ་དང༌། སྨིག་རྒྱུ་དང༌། བྲག་ཆ་དང༌། གཟུགས་བརྙན་དང༌། དྲི་ཟའི་གྲོང་ཁྱེར་དང༌། སྤྲུལ་པའི་དཔེ་བདུན་དང་འདྲ་བ་སྟེ་ཆོས་ཐམས་ཅད་རྟོགས་པར་བྱེད་པའོ། ། སྤྱིའི་མཚན་ཉིད་ནི་སྦྱོར་བའི་ཁྱད་པར་ཐམས་ཅད་ལ་ཐུན་མོང་དུ་ཡོད་པ་མཉམ་པ་ཉིད་རྣམ་པ་བཞིར་རྟོགས་པ་སྟེ། དཔེར་མཚོན་པའི་དོན་གྱི་རང་བཞིན་ཕྱིན་ཅི་མ་ལོག་པར་རྟོགས་པ་ཉིད་དེ། གཟུགས་ལ་སོགས་པ་ལ་ངོ་བོ་ཉིད་ཁྱད་པར་གྱི་ཆོས་ཤེས་པར་བྱ་བ་ཉིད་དུ་ཤེས་པ་དང༌། བདག་གིས་བསླབ་པར་བྱ་བའི་སྤྱོད་པར་གྱུར་པས་བདག་དགེ་བ་ཉིད་དང༌།

ཐོབ་བར་བྱ་བར་རྟོག་པ་སྟེ། ཞེན་པ་དང༌། མཚན་མ་དང༌། སྤྲོས་པ་དང༌། རྟོག་པའི་རློམ་པ་བཞི་པོ་རྣམས་དེ་ཁོ་ནར་མི་དམིགས་པར་རྟོགས་པའོ། ། ལམ་གྱི་ངོ་བོ་ཉིད་ཀྱི་ཁྱད་པར་ནི་གཉིས་ཀྱིས་རྟོགས་ཏེ། སྐད་ཅིག་གི་དབྱེ་བ་མདོར་བསྟན་པ་དང༌། རྣམ་པ་སོ་སོར་ངེས་པ་རྒྱས་པར་བཤད་པའོ། ། ཐ་མ་ནི་བདེན་པ་བཞི་ལ་དམིགས་པ་རྣམ་པ་བཅུ་དྲུག་ལས། སྡུག་བསྔལ་གྱི་བདེན་པ་ལ་དམིགས་པའི་རྣམ་པ་དང་པོ་ནི། གཟུགས་རྟག་མ་ཡིན་མི་རྟག་མིན། ། ཞེས་བྱ་བ་ནི། གཟུགས་ནས་རྣམས་པ་ཐམས་ཅད་མཁྱེན་པའི་བར་གྱི་ཆོས་ཐམས་ཅད་ལ། མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་གཙང་པ་རྣམས་ལྡོག་ཟླ་དང་བཅས་པ་དང༌། བཅིངས་པ་དང༌། གྲོལ་བ་དང༌། འདས་པ་དང༌། མ་འོངས་པའི་མཚན་ཉིད་བཀག་པས་ན། མི་རྟག་པའི་རང་བཞིན་མི་དམིགས་པ་ཉིད་ཀུན་རྫོབ་ཏུ་མི་རྟག་པའི་རྣམ་པར་རྟོགས་པའོ། ། རྣམ་པ་གཉིས་པོ་ནི་མཐའ་ལས་འདས་པ་དང༌། ཞེས་བྱ་བ་སྟེ་ཆོས་དེ་རྣམས་ཉིད་ལ། མཐའ་ལས་འདས་པ་དེ་ཁོ་ནར་བསྒྲུབས་པས་སྡུག་བསྔལ་བའི་རང་བཞིན་མི་དམིགས་པ་ཉིད་ཐ་སྙད་དུ་སྡུག་བསྔལ་བར་རྟོགས་པའོ། ། རྣམ་པ་གསུམ་པ་ནི། རྣམ་བཞག་དང་ཞེས་བྱ་བ་སྟེ། ཆོས་དེ་རྣམས་ཉིད་ལ་ཡོངས་སུ་དག་པའི་ངོ་བོར་རྟོགས་པས་དོན་དམ་པར་སྟོང་པ་དང་མི་སྟོང་པ་དང་བྲལ་བ་ཉིད་ཀུན་རྫོབ་ཏུ་སྟོང་པར་ཤེས་པའོ། ། སྐད་ཅིག་མ་བཞི་པ་ནི་ཆོས་དེ་རྣམས་ཉིད་ལ་སྐྱེ་བ་དང་འགག་པ་མེད་པ་དང་ཀུན་ནས་ཉོན་མོངས་པ་མེད་པ་དང་རྣམ་པར་བྱང་བ་མེད་པ་ཡོངས་སུ་དག་པའི་ཁྱད་པར་དང་ལྡན་པར་རྟོགས་པས་དོམ་དམ་པར་བདག་མེད་པ་མི་དམིགས་པ་ཉིད་ཀུན་རྫོབ་ཏུ་བདག་མེད་པ་ཡིན་པར་རྟོགས་པའོ། ། སྐད་ཅིག་མ་སྔ་མ་ནི་མཁའ་འདྲ་ཞེས་བྱ་བ་སྟེ་ཆོས་དེ་རྣམས་ཉིད་ནམ་མཁའ་ལྟར་སྐྱེ་བ་ལ་སོགས་པའི་རྣམ་པར་འགྱུར་བ་མེད་པའི་ངོ་བོ་རྟོགས་པས་དོན་དམ་པར་རྒྱུ་ཉིད་མི་དམིགས་པ་ཁོ་ན་ཀུན་རྫོབ་ཏུ་རྒྱུ་ཡིན་པར་ཤེས་པའོ། ། སྐད་ཅིག་དྲུག་པ་ནི།

ཆགས་པ་སྤངས་པ་དང་ཞེས་བྱ་བ་སྟེ་ཆོས་དེ་རྣམས་ཉིད་ནམ་མཁའ་ལྟར་ཆགས་པ་དང་གོས་པ་མེད་པར་རྟོགས་པས་དོན་དམ་པར་ཀུན་འབྱུང་བ་མེད་པ་ཁོ་ན་ཀུན་རྫོབ་ཏུ་ཀུན་འབྱུང་བར་རིག་པའོ། ། སྐད་ཅིག་བདུན་པ་ནི། ཡོངས་སུ་འཛིན་པས་གྲོལ་བ་དང་ཞེས་བྱ་བ་སྟེ། ཆོས་དེ་རྣམས་ནམ་མཁའ་ལྟར་གང་གིས་ཀྱང་ངོ་བོ་ཉིད་སྒྲུབ་པའི་འཛིན་པས་ཡུལ་དུ་བྱ་བར་མི་ནུས་པར་རིག་པས་དོན་དམ་པར་རབ་ཏུ་སྐྱེ་བར་མི་དམིགས་པ་ཉིད་ཐ་སྙད་དུ་རབ་ཏུ་སྐྱེ་བར་རྟོགས་པའོ། ། སྐད་ཅིག་བརྒྱད་པ་ནི། ངོ་བོ་ཀྱིས་བརྗོད་མེད་དང་ཞེས་བྱ་བ་སྟེ། ཆོས་དེ་དག་ཉིད་ནམ་མཁའ་དང་སྒྲ་བརྙན་གཉིས་ཀྱི་ཐ་སྙད་དུ་བྱར་མེད་པ་བཞིན་དུ་ཐ་སྙད་དུ་བྱ་བ་མ་ཡིན་པས་དེ་ཁོ་ནར་རྐྱེན་མི་དམིགས་པ་ཉིད་སྔ་མ་ལྟར་རྐྱེན་དུ་རྟོགས་པའོ། ། སྐད་ཅིག་མ་དགུ་པ་ནི། གང་ཕྱིར་འདི་དོན་བརྗོད་པ་ཡིས། ། གཞན་ལ་སྦྱིན་པ་མེད་པ་དང་ཞེས་བྱ་བ་སྟེ། ཆོས་དེ་ཉིད་ནམ་མཁའ་ལྟར་གཞན་གྱིས་གཞན་ལ་བརྗོད་པས་རྟོགས་པར་བྱ་བར་མེད་པ་ནི་དེ་ཁོ་ནར་འགོག་པ་ཉིད་དུ་མི་དམིགས་པ་ཁོ་ན་ཀུན་རྫོབ་ཏུ་འགོག་པ་ཡིན་པར་རྟོགས་པའོ། ། སྐད་ཅིག་མ་བཅུ་པ་ནི། དམིགས་པ་མེད་པར་བྱེད་པ་དང༌། ། ཞེས་བྱ་བ་སྟེ། ཆོས་དེ་རྣམས་ཉིད། ནམ་མཁའ་ལྟར་རང་གིས་ཡོད་པ་ཉིད་ལ་སོགས་པ་རྣམ་པ་གང་དུ་ཡང་དམིགས་པར་བྱ་བ་མ་ཡིན་པས་དེ་ཁོ་ནར་ཞི་བ་དམིགས་སུ་མེད་པ་ཉིད་ཀུན་རྫོབ་ཏུ་ཞི་བར་རྟོགས་པའོ། ། སྐད་ཅིག་མ་བཅུ་གཅིག་པ་ནི། ཤིན་ཏུ་རྣམ་པར་དག་ཅེས་བྱ་བ་སྟེ། ཆོས་དེ་རྣམས་ཉིད། ནམ་མཁའ་ལྟར་མཐའ་ལས་འདས་པ་རྣམ་པར་དག་པ་ཉིད་ཡིན་པས་སྐྱེ་བ་དང་འགག་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་མེད་པ་དག་པའི་རང་བཞིན་ཡིན་པས་གྱ་ནོམ་པ་དེ་ཁོ་ནར་མི་དམིགས་པ་ཉིད་ཐ་སྙད་དུ་གྱ་ནོམ་པར་ཤེས་པའོ། ། སྐད་ཅིག་མ་བཅུ་གཉིས་པ་ནི། ནད་མི་འབྱུང་ཞེས་བྱ་བ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་སྤྱོད་པ་ནི་མིག་ནད་ལ་སོགས་པ་གནོད་པ་ཐམས་ཅད་དང་བྲལ་བར་རྟོགས་པར་བྱེད་པ་ཡིན་པས་དོན་དམ་པར་ངེས་པར་འབྱུང་བ་མི་དམིགས་པ་ཉིད་ཀུན་རྫོབ་ཏུ་ངེས་པར་འབྱུང་བར་ཤེས་པའོ།

། བཅུ་གསུམ་པ་ནི། ངན་སོང་ཆད་དང་ཞེས་བྱ་བ་སྟེ། ཐམས་ཅད་ཤེས་པའི་རང་བཞིན་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ངན་སོང་ལ་སོགས་པ་འཁོར་བའི་སྡུག་བསྔལ་དག་པར་བྱེད་པས་དགའ་བ་རྒྱས་པར་བྱེད་པའི་རྒྱུའི་རིན་པོ་ཆེ་ཉིད་ཡིན་པས་དེ་ཁོ་ནར་ལམ་མི་དམིགས་པ་ཉིད་ཀུན་རྫོབ་ལ་ལམ་དུ་རིག་པར་བསྟན་ཏོ། ། སྐད་ཅིག་མ་བཅུ་བཞི་པ་ནི། མཚན་མ་དག་དང་མ་འབྲེལ་དང༌། འབྲས་བུ་ནི། མངོན་དུ་བྱ་ལ་མི་རྟོག་ཉིད། ཅེས་བྱ་བ་སྟེ། ལམ་གྱི་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་སྐྱེ་བ་དང་འགག་པ་ལ་སོགས་པ་རྣམས་སུ་མི་རྟོག་པར་དགེ་བའི་རིན་པོ་ཆེ་ཉིད་ཡིན་པས་དེ་ཁོ་ནར་རིགས་མི་དམིགས་པ་ཉིད་ཀུན་རྫོབ་ཏུ་རིགས་པ་ཡིན་པར་བསྟན་ཏོ། ། སྐད་ཅིག་བཅོ་ལྔ་པ་ནི། མཚན་མ་དག་དང་མ་འབྲེལ་དང་ཞེས་བྱ་བ་སྟེ། ཐམས་ཅད་མཁྱེན་པའི་རང་བཞིན་དུ་གྱུར་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དྲི་མས་མ་གོས་པའི་རིན་པོ་ཆེ་ཉིད་ཡིན་པས་དེ་ཁོ་ནར་རིགས་པ་མི་དམིགས་པ་ཉིད་ཀུན་རྫོབ་ཏུ་རིགས་པ་ཉིད་དུ་སྒྲུབ་པ་མི་དམིགས་པ་ཉིད་ཐ་སྙད་དུ་སྒྲུབ་པ་ཡིན་པར་བསྟན་ཏོ།

 ། སྐད་ཅིག་མ་བཅུ་དྲུག་པ་ནི། དངོས་དང་མིང་དང་གཉིས་པོ་ལ་ཤེས་པ་སྐྱེ་བ་མེད་པ་ནི། ཞེས་བྱ་བ་སྟེ་ཐམས་ཅད་མཁྱེན་པ་ཉིད་གསུམ་གྱི་རང་བཞིན་དུ་གྱུར་པའི་རིན་པོ་ཆེ་འདི་ནི་རྣམ་པར་མི་ཤེས་པ་དང་རྣམ་པར་རྟོག་པར་མི་བྱེད་པ་དང་མི་དམིགས་པའི་རང་བཞིན། གཞན་དབང་དང་ཀུན་བཏགས་པ་དང་གཉིས་ཀ་ལ་བློ་འཇུག་པ་མ་ཡིན་པས་དོན་དམ་པར་ངེས་པར་འབྱིན་པ་མི་མཐོང་བའི་ཚུལ་དུ་ངེས་པར་འབྱིན་པ་བརྗོད་པ་ཡིན་ནོ། ། དེ་ལྟར་ན་སྔར་ལམ་ཤེས་ཀྱི་ཡུལ་དུ་བཤད་པའི་ཉན་ཐོས་ཀྱི་ལམ་དེ་ཉིད་བྱང་ཆུབ་སེམས་དཔའི་རྒྱུད་ལ་སྐྱེ་བའི་གཞི་ཤེས་ཡིན་མོད་ཀྱི། དེར་ནི་ཉན་ཐོས་ཀྱི་ཚུལ་དང་མཐུན་པའི་རྣམ་པ་བཅུ་དྲུག་གི་སྒོ་ནས་བཤད་ལ། འདིར་ནི་ཉན་ཐོས་དང་མི་འདྲ་བའི་ཁྱད་པར་དུ་རྣམ་པ་བཅུ་དྲུག་རྟོགས་པའི་སྒོ་ནས་གཙོར་བོར་བརྗོད་པའི་ཕྱིར་ཟློས་པ་མ་ཡིན་ནོ། ། དེ་ལྟར་ཉན་ཐོས་ལ་ནི་ལམ་གསུམ་ག་སྐྱེ་ལ་བྱང་ཆུབ་སེམས་དཔའི་གཞི་ཤེས་ནི་མཐོང་ལམ་ཙམ་ཡིན་པས་ཀྱང་ཁྱད་པར་དུ་འཕགས་པ་བརྗོད་པར་བྱའོ། ། དྲུག་པ་ཐམས་ཅད་མཁྱེན་པ་གསུམ་གྱི་དོན་བསྡུ་བ་ནི། དེ་ལྟར་འདི་དང་ཡང་འདི་དང༌། ། ཡང་འདི་ཡིན་ཏེ་རྣམ་གསུམ་པོ། ། འདི་ནི་གནས་སྐབས་གསུམ་པོ་དག །རྫོགས་པར་ཡོངས་སུ་བསྟན་པ་ཡིན། ། ཞེས་བྱ་བ་སྟེ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན། སྟོན་པར་བྱེད་པ་མ་ཡིན་འཛིན་པའམ་འབྱིན་པར་བྱེད་པའམ་འགག་པར་བྱེད་པ་མ་ཡིན། ཀུན་ནས་ཉོན་མོངས་པའམ་རྣམ་པར་བྱང་བར་བྱེད་པའམ་འཕེལ་བར་བྱེད་པའམ། འདས་པ་དང་མ་འོངས་པ་དང་ད་ལྟར་བྱུང་བར་བྱེད་པ་མ་ཡིན་ནོ་ཞེས་བྱ་བས་གཞིར་འགྱུར་བའི་ཆོས་ཐམས་ཅད་ལ་མི་མཐུན་པ་དང་གཉེན་པོའི་རྣམ་པར་རྟོག་པའི་ཡུལ་བཀག་པས་གཞི་ཤེས་བསྡུས་པའོ། ། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་འདོད་པའི་ཁམས་ལས་འདའ་བར་བྱེད་པ་མ་ཡིན་ཞེས་བྱ་བས། གཟུགས་ཀྱི་ཁམས་དང་གཟུགས་མེད་པའི་ཁམས་དང༌།

ཕ་རོལ་ཏུ་ཕྱིན་པ་དྲུག་སོ་སོར་སྒྲུབ་པར་བྱེད་པ་མ་ཡིན་འདོར་བར་བྱེད་པ་མ་ཡིན་པ་དང་སྟོང་པ་ཉིད་བཅུ་དྲུག་དང་བྱང་ཆུབ་ཀྱི་ཕྱོགས་དང༌། བདེན་པ་དང་བསམ་གཏན་ནས་རྣམ་པ་ཐམས་ཅད་མཁྱེན་པའི་བར་ལ་སྒྲུབ་པར་བྱེད་པ་དང་འདོར་བར་བྱེད་པ་བཀག་པས་ནི། འཁོར་བ་དང་མྱ་ངན་འདས་པའི་རང་བཞིན་བཀག་པའི་ལམ་ཤེས་ཀྱི་དོན་བསྡུ་བའོ། ། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་སངས་རྒྱས་ཀྱི་ཆོས་རྣམས་སྒྲུབ་པར་བྱེད་པ་མ་ཡིན། འདོར་བར་བྱེད་པ་མ་ཡིན། སོ་སོའི་སྐྱེ་བོའི་ཆོས་སྒྲུབ་པར་བྱེད་པ་དང་འདོར་བར་བྱེད་པ་མ་ཡིན་ཞེས་བྱ་བ་ལ་སོགས་པ་ནས། དེ་ཅིའི་ཕྱིར་ཞེ་ན༑ དེ་པ་རྣམས་བྱུང་ཡང་རུང་མ་བྱུང་རུང་སྟེ་ཆོས་ཐམས་ཅད་ཀྱི་ཆོས་ཉིད་ཆོས་ངེས་པ་འདི་ནི་གནས་པ་ཡིན་ཞིང་ཆོས་ངེས་པ་འདི་ནི་གནས་པ་ཡིན་ཏེ། དེ་པ་མངོན་པར་རྫོགས་པར་སངས་རྒྱས་ནས་མངོན་པར་རྟོགས་སོ། ། མངོན་པར་རྫོགས་པར་སངས་རྒྱས་ཞིང་མངོན་པར་རྟོགས་ནས་ཀྱང་གསུངས་པར་མཛད། སྟོན་པར་མཛད། རྣམ་པར་འགྲེལ་པར་མཛད། གསལ་བར་མཛད། ཡང་དག་པར་འཆད་པར་མཛོད་ཅེས་བྱ་བ་ནི་རྣམ་པ་ཐམས་ཅད་མཁྱེན་པའི་སྐབས་སུ་བསྡུས་པ་ཡིན་ཏེ། རང་བཞིན་གྱི་དོན་རྣམ་པ་ཐམས་ཅད་རྟོགས་པ་དང་བཤད་པའི་དོན་བསྡུས་པའི་ཕྱིར་རོ། ། ཐམས་ཅད་ཤེས་པའི་སྐབས་སོ།། །། སྐབས་བཞི་པ། རྣམ་ཀུན་མངོན་རྫོགས་བཤད་པ། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་མཁྱེན་པ་གསུམ་ལེགས་པར་རྟོགས་པ་རྣམས་རང་གི་རྒྱུད་ལ་ཐོབ་པར་བྱེད་པའི་རྣལ་འབྱོར་ཉམས་སུ་ལེན་པ་ནི་སྦྱོར་བ་ཡིན་ནོ། ། དེ་ལ་ཡང་བཞི་ཡོད་པ་ལས་རྟེན་དུ་གྱུར་པའི་སྦྱོར་བ་དང་པོ་ཉིད་ཐོབ་པ་རྣམ་པ་ཀུན་མངོན་པར་རྫོགས་པར་རྟོགས་པ་ནི་དང་པོའོ། ། དེ་ཡང་བཞི་སྟེ། མཚན་གཞི་དང༌། མཚན་ཉིད་དང༌། ཐོབ་པའི་དུས་དང༌། སྒོམ་པས་ཐོབ་པ་སྦྱོར་བའི་ནུས་པའི་དབྱེ་བའོ། ། མཚན་གཞི་ལ་ཡང་བཞི་སྟེ། ཡུལ་གྱི་ཁྱད་པར་དང༌། སྦྱོར་བའི་རང་བཞིན་གྱི་ཁྱད་པར་དང༌།

འབྲས་བུའི་ཁྱད་པར་དང༌། བར་ཆོད་ཀྱི་ཁྱད་པར་རོ། ། ཡུལ་ནི་ཐམས་ཅད་མཁྱེན་པ་ཉིད་གསུམ་གྱི་རྣམ་པ་སྟེ། གཙོར་ན་ཆོས་དབྱིངས་ཀྱི་རང་བཞིན་དུ་གྱུར་པ་བདག་མེད་པ་གཉིས་ཀྱི་མཚན་ཉིད་དེ། དེ་ཡང་རྟོགས་པར་བྱེད་པའི་ཤེས་པའི་རྣམ་པས་བསྟན་ཏེ། གཉེན་པོ་མཐའ་དག་ལ་ཡོད་པའི་འཛིན་པའི་རྣམ་པ་མ་ཚང་བ་མེད་པར་བཀོད་པས། དེས་རྟོགས་པར་བྱ་བའི་རང་བཞིན་གཉེན་པོའི་ཡུལ་མཐའ་དག་བསྒོམ་པར་བྱ་བར་བསྟན་པའི་ཕྱིར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་འདི་ནི་རྣལ་འབྱོར་འདི་ཐམས་ཅད་ལས་ཁྱད་པར་དུ་འཕགས་པ་ཡིན་ནོ། ། རྣམ་པ་དེ་ཡང་གཉིས་ཀྱིས་སྟོན་ཏེ། མཚན་ཉིད་དང་དབྱེ་བ་མདོར་བསྟན་པ་དང༌། རྒྱས་པར་བཤད་པའོ། ། འདི་ལ་གསུམ་ལས་ཐམས་ཅད་ཤེས་པའི་རྣམ་པ་ནི་ཉི་ཤུ་རྩ་བདུན་ནོ། ། དེ་ལ་སྡུག་བསྔལ་ལ་སོགས་པ་བདེན་པ་གསུམ་དང་འབྲེལ་བའི་ཀུན་ཤེས་ཀྱི་རྣམ་པ་ནི་མེད་པ་ལ་སོགས་པ་བཅུ་གཉིས་སོ། ། ལམ་དང་འབྲེལ་བའི་ཀུན་ཤེས་ཀྱི་རྣམ་པ་ནི་བཅོ་ལྔར་བཤད་དོ། ། དེ་ལ་རྣམ་པ་བཞི་ནི་ཉོན་མོངས་པའི་སྒྲིབ་པའི་གཉེན་པོ་ཡིན་ནོ། ། ལྷག་མ་བཅུ་ཅིག་ནི་ཤེས་བྱའི་སྒྲིབ་པའི་གཉེན་པོ་ཡིན་ནོ། ། ཉོན་མོངས་པའི་སྒྲིབ་པའི་གཉེན་པོ་རྣམ་པ་བཞི་ནི་ཟག་པ་མེད་པའི་མཐོང་བའི་ལམ་ལ་དམིགས་པའི་ཀུན་ཤེས་ཀྱི་རྣམ་པ་ཡིན་ནོ། ། ཤེས་བྱའི་སྒྲིབ་པའི་གཉེན་པོ་ཡང་རྨི་ལམ་ལ་སོགས་པ་ལྔ་ནི་ཟག་པ་དང་བཅས་པའི་སྒོམ་པའི་ལམ་དང་འབྲེལ་བའི་ཀུན་ཤེས་པའི་རྣམ་པ་ཡིན་ནོ། ། མཐོང་བའི་ལམ་ཟག་པ་མེད་པ་ལ་དམིགས་པའི་ཀུན་ཤེས་ཀྱི་རྣམ་པ་ནི། ཀུན་ནས་ཉོན་མོངས་པ་མེད་པ་ལ་སོགས་པ་དྲུག་ཡིན་ནོ། ། དེས་ན་ལམ་འདི་གསུམ་ག་ཡང་ལམ་གྱི་བདེན་པ་ཀུན་ཤེས་པའི་བདེན་པ་དམིགས་པས་བསྡུས་པ་ཁོ་ན་ཡིན་ལ། དེ་ལས་ཀྱང་ཐམས་ཅད་ཤེས་པ་ཉིད་ཀྱི་རང་སངས་རྒྱས་རྣམས་ཀྱང་བསྡུས་པས་ཞེས་བྱ་བ་གསུམ་པ་ནི་མ་འབྲེལ་བར་རྟོགས་པར་བྱ་སྟེ། ཐམས་ཅད་ཤེས་པའི་དམིགས་པ་ཐམས་ཅད་མཁྱེན་པར་མ་འདུས་པ་ནི་མི་འགལ་བའི་ཕྱིར་ཏེ།

སྡུག་བསྔལ་ལ་སོགས་པའི་བདེན་པ་གསུམ་བཞིན་ནོ། ། གཞན་ཡང་གལ་ཏེ་ལམ་འདི་གསུམ་ནི་ཀུན་ཤེས་ཀྱི་རང་བཞིན་དུ་གྱུར་པ་དམིགས་པ་རྟོགས་པར་བྱེད་པ་ཡིན་པར་འདོད་ན་ནི། ལམ་འདི་རྣམས་ཀྱི་རྟོགས་པར་བྱ་བའི་དམིགས་པ་མ་བརྗོད་པར་འགྱུར་ལ། དེ་ལྟ་ན་ཡང་སྐབས་དང་འགལ་ཏེ། སྡུག་བསྔལ་ལ་སོགས་པ་ཀུན་ཤེས་ཀྱི་དམིགས་པ་བརྗོད་པར་བྱ་བའི་སྐབས་ཡིན་པའི་ཕྱིར་རོ། ། འོ་ན་སངས་རྒྱས་དང་བྱང་ཆུབ་སེམས་དཔའི་རྒྱུད་ལ་མངའ་བའི་ལམ་དང་འབྲེལ་བའི་ཀུན་ཤེས་ཀྱི་རྣམ་པ་རྣམས་ཅི་སྟེ་མ་བཤད་དེ། དེ་དག་ཀྱང་ལམ་གྱི་བདེན་པར་འདུས་པས་ལམ་གྱི་བདེན་པ་ལ་དམིགས་པའི་ཐམས་ཅད་ཤེས་པས་རྟོགས་པར་བྱ་བ་ཡིན་པ་ཁོ་ནའོ་ཞེ་ན། མ་བརྗོད་དོ་ཞེས་སུ་སྨྲས། སློབ་དཔོན་སེང་གེ་བཟང་པོས་བཤད་པའི་འཁྲུལ་བའི་རྗེས་སུ་འབྲངས་པའི་རྩོད་པ་འདི་ནི་མ་འཁྲུལ་བའི་ལུགས་བརྗོད་པ་ཁོ་བོ་ཅག་ལ་བྱ་བར་མི་རིགས་སོ། ། དེས་ན་འདིར་མཐོང་བའི་ལམ་ཟག་པ་མེད་པས་ནི་ཤེས་བྱའི་སྒྲིབ་པའི་གཉེན་པོར་གྱུར་པ། རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཀྱི་རྒྱུད་ལ་ཡོད་པ་ཀུན་ཉེ་བར་བསྟན་ཏོ། ། སྒོམ་པའི་ལམ་ཟག་པ་དང་བཅས་པས་ཀྱང༌། རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཀྱི་རྒྱུད་ལ་མངའ་བ་ཤེས་བྱའི་སྒྲིབ་པའི་གཉེན་པོ་ཀུན་བརྗོད་པ་ཡིན་པར་འཕགས་པ་གྲོལ་སྡེས་བཞེད་དེ། ཁྱད་པར་ཉེ་བར་མཚོན་པའི་ཚིག་མེད་པ་དང༌། སྤྱིའི་ཡུལ་ཅན་གྱི་སྒྲ་ཡང་དོན་ཇི་ལྟར་རིགས་པས་འཐད་པའི་ཕྱིར་རོ། ། ལམ་ཤེས་ཀྱི་རྣམ་པ་སུམ་ཅུ་རྩ་དྲུག་ནི་ཤེས་པར་སླའོ། ། དེ་ལྟར་གཞི་ཤེས་དང་ལམ་ཤེས་ཀྱི་རྣམ་པ་རྣམས་དམིགས་པ་བདེན་པ་བཞིའི་སྒོ་ནས་བརྗོད་ནས། རྣམ་པ་ཐམས་ཅད་མཁྱེན་པའི་རྣམ་པ་བརྒྱ་རྩ་བཅུ་པོ་རྣམས་དམིགས་པར་བྱེད་པའི་ཡེ་ཤེས་ཀྱི་སྒོ་ནས་གསུངས་པ་ནི་དྲན་པ་ཉེ་བར་བཞག་པ་ནས་བཟུང་སྟེ་ཞེས་བྱ་བའོ། ། དེ་རྣམས་ཅི་ཞེ་ན། རིམ་པ་བཞིན་དུ། སློབ་མ་དང་བྱང་ཆུབ་སེམས་དཔའ་དང་སངས་རྒྱས་རྣམས་ལ་ཞེས་བརྗོད་དེ།

དེ་རྣམས་ཀྱི་ཡེ་ཤེས་ཡིན་ནོ། ། ཅི་ལྟར་བྱས་པས་ཞེ་ན། ཀུན་ཤེས་གསུམ་དུ་ཕྱེ་བས་སོ། ། རྣམ་པ་ཐམསཅད་མཁྱེན་པ་ཀུན་མཁྱེན་གསུམ་དུ་ཇི་ལྟར་བྱ་ཞེ་ན། ལམ་གྱི་བདེན་པའི་རྗེས་སུ་མཐུན་པར་སྟེ། ལམ་རྣམ་པ་གསུམ་དང་རྗེས་སུ་མཐུན་པས་ཀུན་མཁྱེན་གསུམ་དུ་ཐ་སྙད་བྱའི་དངོས་སུ་ནི་མ་ཡིན་ནོ། ། རྣམ་པ་ཐམས་ཅད་མཁྱེན་པ་ཁོ་ན་ཡིན་ནོ། ། དེ་ལ་དངོས་པོ་ལ་ཡོངས་སུ་རྟོག་པ་ལ་སོགས་པའི་ལམ་བདུན་དང་མཐུན་པས་ནི་རྣམ་པ་ཐམས་ཅད་ཤེས་པ་ཉིད་ཉན་ཐོས་ཀྱི་ལམ་དུ་བཞག་གོ ། གཉེན་པོའི་ལམ་ལ་སོགས་པ་དྲུག་དང་ཚུལ་མཐུན་པས་ན་ལམ་ཤེས་སུ་བཞག་གོ ། རྣམ་པ་ཐམས་ཅད་མཁྱེན་པའི་ལམ་ཐུན་མོང་མ་ཡིན་པའི་རང་བཞིན་ཅན་ཉིད་ཀྱིས་ནི་རྣམ་པ་ཐམས་ཅད་མཁྱེན་པར་བཞག་ཏུ་ཟད་ཀྱི་དངོས་སུ་ནི་ཀུན་མཁྱེན་གསུམ་མ་ཡིན་ནོ་ཞེས་བྱ་བའི་དོན་ཏོ། ། རང་བཞིན་གྱི་ཁྱད་པར་གཉིས་ཏེ། སྐྱེ་བའི་རྟེན་དང་སྦྱོར་བའི་དབྱེ་བའོ། ། དང་པོ་ལ་གསུམ་སྟེ་ཉན་པའི་རྟེན་ནི་ཚིགས་སུ་བཅད་པ་དང་པོས་བརྗོད་དོ། ། སངས་རྒྱས་རྟེན་དང་ཀུན་འདྲི་དང་ཞེས་བྱ་བས་ནི་འཛིན་པ་དང་འཆང་བ་དང་ཀུན་ཆུབ་པར་བྱེད་པའི་བར་གྱི་རྟེན་ནོ། ། སྦྱིན་པ་ཚུལ་ཁྲིམས་སོགས་སྤྱོད་པས། ཞེས་བྱ་བས་ནི་ཚུལ་བཞིན་དུ་ཡིད་ལ་བྱེད་པ་དང་མི་སྔངས་པ་ཀུན་ཏུ་མི་སྐྲག་པ་དང་ཀུན་དུ་སྐྲག་པ་དང་མི་ལྡན་པའི་རྟེན་ནོ།། རབ་ཏུ་དབྱེ་བ་ལ་རྣམ་པ་ལྔས་དབྱེ་སྟེ། ཡུལ་དང་སྦྱོར་བའི་གནས་སྐབས་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོམ་པ་ཡོངས་སུ་རྫོགས་པའི་ཐབས་དང་འབྲས་བུ་དང་དུས་ཀྱི་སྒོ་ནས་དབྱེ་བའོ། ། དང་པོ་ལ་ལྔ་སྟེ། རྣམ་པར་ཐར་པའི་སྒོ་སྟོང་པ་ཉིད་ལ་དམིགས་པས་ནི་གཟུགས་ལ་སོགས་པ་ལ་དམིགས་པའི་སྦྱོར་བའོ། ། མཚན་མ་མེད་པ་ལ་དམིགས་པ་ནི། དེ་ལ་སྦྱོར་བ་བཀག་པའི་སྦྱོར་བའོ། ། སྨོན་པ་མེད་པ་ལ་དམིགས་པ་ལ་གསུམ་སྟེ། ཟབ་པ་དང་གཏིང་དཀའ་བ་དང་ཚད་མེད་པའི་སྦྱོར་བ་སྟེ། གཞི་ཤེས་པ་མྱ་ངན་འདས་པའི་ཐར་གནས་པ་སྨོན་པའི་ཡུལ་དུ་འཛིན་པ་དང༌།

ལམ་ཤེས་སྙོག་པ་དང་བཅས་པ་སྨོན་པའི་ཡུལ་དུ་འཛིན་པ་དང༌། རྣམ་པ་ཐམས་ཅད་མཁྱེན་པ་མཐའ་དམིགས་པ་སྨོན་པའི་ཡུལ་དུ་འཛིན་པ་བཀག་ནས་ཀུན་མཁྱེན་གསུམ་གྱི་རང་བཞིན་ལེགས་པར་རྟོགས་པ། མཐར་གནས་པ་དང་སྙོག་པ་དང་བཅས་པ་དང་མཐའ་དམིགས་པ་མ་ཡིན་པར་རྟོགས་པའི་སྦྱོར་བ་རབ་འབྲིང་གསུམ་མོ། ། ཡང་ན་ཟབ་པ་དང་ཐུན་མོང་མ་ཡིན་པ་དང་བླ་ན་མེད་པ་མངོན་པར་བྱང་ཆུབ་པའི་རང་བཞིན་ལེགས་པར་རྟོགས་པས་ཟབ་པ་ལ་སོགས་པ་གསུམ་གྱི་ཡུལ་ཅན་ནོ། ། རྣམ་པར་ཐར་པའི་སྒོ་གསུམ་གྱི་རྣམ་པ་དེ་ཡང་ཀུན་མཁྱེན་གསུམ་གྱི་རྣམ་པ་བརྒྱ་བདུན་ཅུ་རྩ་གསུམ་པོ་ཉིད་བསྡུས་པ་སྟེ། དཔེར་ན་བདེན་པའི་རྣམ་པ་བཅུ་དྲུག་པོ་སྒོ་གསུམ་དུ་འདུ་བ་བཞིན་ནོ། ། སྦྱོར་བ་པོའི་གནས་སྐབས་ཀྱི་ཁྱད་པར་གོང་ནས་གོང་དུ་ཐོབ་པའི་སྒོ་ནས་དབྱེ་བ་ནི་རྣམ་པ་བརྒྱད་དོ། ། དེ་ལ་མྱུར་དུ་རྟོགས་པའི་སྐལ་བ་ཅན་མ་ཡིན་པ་དང་དངངས་པ་ལ་སོགས་པ་དང་ལྡན་པ་ནི་ཚེགས་ཆེན་པོས་ཡུན་རིང་པོ་ནས་རྟོགས་པའི་སྦྱོར་བའོ། ། ཡོངས་སུ་སྦྱང་བ་བྱས་པ་མི་དངངས་པ་ལ་སོགས་པའི་སྦྱོར་བ་ནི་ལུང་བསྟན་པའི་རྒྱུ་དང༌། ཕྱིར་མི་ལྡོག་པའི་ས་ལ་གནས་པ་དང༌། བར་དོ་ལས་འདས་པ་དང༌། རྒྱུན་མི་ཆད་པ་དང༌། ཟག་པ་མེད་པའི་ཆོས་གསར་གྱི་སྐྱེ་བའི་རྟེན་ཏེ་སྐྱེ་བར་རུང་བའི་ནུས་པ་ཅན་དུ་རྒྱུད་ལེགས་པར་གྲུབ་པ་དང༌། རྒྱུད་ལ་བརྟེན་པའི་སྒྲུབ་པའི་ཆོས་བྱང་ཆུབ་ཐོབ་པ་ལ་མཐུ་ཡོད་པར་གྲུབ་པ་དང༌། གཞན་དོན་དུ་ཆོས་ཀྱི་འཁོར་ལོ་བསྐོར་ཅིང་བསྐོར་དུ་འཇུག་པ་སྟེ། ཚུལ་ཁྲིམས་རྣམས་གསུམ་ཉིད་དུ་ཐོབ་པ་རྣམས་སོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་རྣལ་འབྱོར་ཡོངས་སུ་རྫོགས་པའི་ཐབས་ཀྱི་སྒོ་ནས་ནི་བཞིར་དབྱེ་སྟེ། འཕེལ་འགྲིབ་མེད་པ་དང་ཆོས་དང་ཆོས་མ་ཡིན་པ་ལ་སོགས་པའི་མཐོང་བ་དང༌། ཟག་པ་ལ་སོགས་པ་བསམ་གྱིས་མི་ཁྱབ་པའི་རྣམ་པར་མི་མཐོང་བ་དང༌། གཟུགས་ལོག་པ་དང་དེའི་མཚན་མ་དང་དེའི་ངོ་བོར་རྣམ་པར་མི་རྟོག་པའོ།

། འབྲས་བུའི་སྒོ་ནས་དབྱེ་བ་ནི་གཉིས་ཏེ། ཡོན་ཏན་ཐོབ་པ་དང་ཉེས་པ་སྤངས་པ་བསྒྲུབས་པས་འབྲས་བུ་རིན་པོ་ཆེ་སྦྱིན་པ་དང༌། དག་པའི་སྦྱོར་བའོ། ། དུས་ཀྱི་སྒོ་ནས་ན་མུ་མཚམས་དང་བཅས་པ་སྟེ་ཟླ་བ་ནས་ལོའམ་ལོ་གཉིས་ལ་སོགས་པས་མཐར་ཕྱིན་པའམ་སྦྱོར་བའོ། ། འབྲས་བུའི་ཁྱད་པར་ནི་ཡོན་ཏན་རྣམ་པ་བཅུ་བཞིའོ། ། དེ་ཡང་འདི་ལྟ་སྟེ། སྒྲུབ་པ་པོ་ལ་ཕན་པའི་མཚན་ཉིད་བར་དུ་གཅོད་པར་བྱེད་པའི་མཐུ་ཉམས་པར་བྱས་པས་སྦྱོར་བ་མ་ཉམས་པ་ནི། བདུད་ཀྱི་མཐུ་བཅོམ་པའོ། ། དེ་བཞིན་དུ་སྒྲུབ་པ་པོ་ལ་ནུས་པ་བསྐྱེད་པས་སྦྱོར་བ་མ་ཉམས་པ་ནི། སངས་རྒྱས་ཀྱིས་དགོངས་ཤིང་མཁྱེན་པའོ། ། དེ་ལྟར་མཛད་པ་ལ་བརྟེན་ནས་སྦྱོར་བ་མ་ཉམས་པ་ཙམ་ལས་ལྷག་པར་ཁྱད་པར་ཅན་གྱི་དགོས་པ་གཞན་ཐོབ་པ་ནི། སངས་རྒྱས་ཀྱི་མངོན་གསུམ་དུ་མཛད་པའོ། ། དེ་བཞིན་ཉིད་ཀྱི་དོན་ལ་རྟོག་པ་བརྟན་པས་བྱང་ཆུབ་ཀྱི་འབྲས་བུ་ཐོབ་པར་བྱེད་པའི་མཐུ་ཁྱད་པར་ཅན་སྐྱེས་པ་ནི། ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་ པའོ། །དེ་ལྟ་བུའི་མཐུ་ཁྱད་པར་ཅན་མ་ཐོབ་ཀྱང༌། སངས་རྒྱས་དང་ཕྲད་པ་དང་མཐོ་རིས་ལ་གཞོལ་བ་དང༌། བྱང་ཆུབ་དང༌། གཞན་གྱི་དོན་བྱེད་པའི་རྒྱུ་ཙམ་འཛིན་པ་ནི། དོན་ཆེན་པོ་ལ་སོགས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་པའི་སྒོ་ནས་དེ་རྒྱས་པར་སྤྱོད་པའི་ཡོན་ཏན་མཐོང་རིས་སུ་སྐྱེ་བ་དང༌། ཐ་མར་མྱ་ངན་ལས་འདའ་བ་ལ་སོགས་པ་ཐོབ་པ་ནི། ཡུལ་སྤྱད་པའི་ཡོན་ཏན་ནོ། ། མི་དངངས་པ་དང་མི་སྐྲག་པ་ལ་སོགས་པས་ཟག་པ་མེད་པའི་ཡོན་ཏན་རྫོགས་པར་བྱེད་པའི་མཐུ་ཐོབ་པ་ནི། ཟག་པ་མེད་པའི་ཡོན་ཏན་ཐམས་ཅད་རྫོགས་པའོ། ། སྔོན་གྱི་སྦྱོར་བའི་མཐུ་ལས་སངས་རྒྱས་ཀྱི་བྱིན་གྱིས་བརླབས་པས་ཆོས་སྨྲ་བའི་ནུས་པ་ཐོབ་ཅིང་ཆོས་སྨྲ་བ་ལ་སོགས་པར་བརྩོན་པ་ནི་སྨྲ་བའི་སྐྱེས་བུ་ཉིད་དོ། ། བདུད་དམ་གཞན་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་མོས་པ་བཟློག་པར་མི་ནུས་པ་ནི།

མི་ཕྱེད་པ་ཉིད་ཀྱི་ཡིན་ནོ། ། ཐེག་པ་ཆེན་པོ་ལ་དམིགས་པའི་དགའ་བ་རྒྱ་ཆེན་པོས་ཐེག་པ་གཞན་དང་མི་མཚུངས་པའི་དགེ་བའི་རྩ་བ་ཐོབ་པ་ནི། དགེ་བའི་རྩ་བ་ཐུན་མོང་མ་ཡིན་པ་སྐྱེ་བའོ། ། སྨོན་ལམ་གྱིས་ཐོབ་པར་བྱ་བ་ཁས་བླངས་པ་དེ་ཁོ་ན་བཞིན་ཐོབ་པའི་སྟོང་སངས་རྒྱས་ཀྱི་མཛད་པ་ནི། དམ་བཅས་པའི་དོན་ཇི་ལྟ་བ་བཞིན་སྒྲུབ་པའོ། ། སྦྱོར་བའི་གནས་སྐབས་ཉིད་དུ་ཟབ་པ་དང་རྒྱ་ཆེ་བའི་ཡོན་ཏན་རང་དོན་གྱི་མཚན་ཉིད་ཐོབ་པ་ནི། འབྲས་བུ་རྒྱ་ཆེན་པོ་ཡོངས་སུ་འཛིན་པའོ། ། སྦྱོར་བའི་གནས་སྐབས་ཉིད་དུ་སེམས་ཅན་གྱི་དོན་སྒྲུབ་པའི་ནུས་པ་གཞན་དོན་གྱི་མཚན་ཉིད་ཐོབ་པ་ནི། གཞན་དོན་སྒྲུབ་པའོ། ། ཕན་ཡོན་དེ་དག་གི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་སྐྱེ་བ་གཞན་དུ་ཚང་བར་རྙེད་པ་ནི་ངེས་པར་ཐོབ་པའི་ཕན་ཡོན་ནོ། ། བར་ཆོད་ཀྱི་ཁྱད་པར་ནི་བདུད་ཀྱི་ལས་བཞི་བཅུ་རྩ་དྲུག་གོ ། དེ་ཡང་འདི་ལྟ་སྟེ། འཆད་པ་པོས་ཡུན་རིང་མོ་ན་དོན་རྟོགས་ཀྱི་མྱུར་བར་མ་ཡིན་པ་ནི།

 ཚེགས་ཆེན་པོས་ཐོབ་པའོ། ། དེ་ཁོ་ན་མ་རྟོགས་པ་མྱུར་དུ་སྐྱེད་པ་ནི། སྤོབས་པ་ཧ་ཅང་མྱུར་བའོ། ། གླལ་པ་དང་རྒོད་པ་དང་སྡིགས་ཤིང་འདྲི་བ་ནི་ལུས་ཀྱི་གནས་ངན་ལེན་ཏོ། ། སེམས་རྣམ་པར་གཡེང་བ་དང༌། ཕན་ཚུན་ཆགས་པ་དང་དྲན་པ་མི་ཐོབ་པ་སྟེ་དང་པོ་ཉིད་ནས་ཡིད་ཉེ་བར་གཏོད་པ་མི་འཇུག་པ་ནི་སེམས་ཀྱི་གནས་ངན་ལེན་ཏོ། ། གསུམ་གྱི་ལས་ནི་སྔ་མ་གཉིས་ཀྱི་སྟེང་དུ་འདིའི་རོ་མ་རྙེད་དོ་སྙམ་དུ་སེམས་བསྐྱེད་ནས་ལངས་ཏེ་འགྲོ་བ་བསྣན་པས་གསུམ་བརྗོད་ཀྱི་དྲན་པ་མི་ཐོབ་པ་ནི་མ་གསུངས་སོ། ། རིགས་པ་མ་ཡིན་པས་སྐྱེད་པའི་ཁ་ཏོན་བྱེད་པ་ལ་སོགས་པ་ཞེས་བྱ་བ་ནི། ལུས་ཀྱི་རྣམ་འགྱུར་གསུམ་པོ་དེ་ཉིད་ཀྱིས་འཆད་པ་ལ་སོགས་པ་བྱེད་པ་དང༌། སེམས་ཀྱི་རྣམ་འགྱུར་དེ་གསུམ་ཉིད་ཀྱིས་འཛིན་པ་ལ་སོགས་པའོ། ། འདིར་བཞད་གད་བྱེད་པ་དང༌། གཡེང་བ་དང་ཕན་ཚུན་ཆགས་པ་དང་མི་མཐུན་ཞེས་བྱ་བས་ནི་གནས་ངན་ལེན་དྲུག་པོ་མཚོན་པའོ། ། དེ་ཡང་རྒོད་པ་དང་སྡིགས་པ་སྨོས་པས་གླལ་བ་མཚོན་ཏོ། ། གཡེང་བས་ནི་ཆགས་པ་དང་དྲན་པ་མི་འཐོབ་པ་མཚོན་ཏོ། ། ཕྱིར་ཕྱོགས་པའི་རྒྱུ་མཚན་འཛིན་པ་ནི་མི་མོས་པའི་རྒྱུ་མཚན་གསུམ་ནི་རོ་མ་མྱོང་ངོ་སྙམ་པས་སྟན་ལས་ལངས་ཏེ་འགྲོ་བ་དང་ལུང་མ་བསྟན་ཏོ་སྙམ་པའམ་བདག་གང་དུ་སྐྱེས་པའི་གྲོང་ལ་སོགས་པ་མ་བརྗོད་དོ་སྙམ་པས་མི་ཉན་པར་འགྲོ་བའོ། ། གསུམ་གྱི་ལས་ནི་ལྔ་པ་བཞག་པ་གཉིས་པོ་ཉིད་གསུངས་སོ། ། ཆོས་ཐམས་ཅད་རྟོགས་པ་དང་ཡོན་ཏན་ཐམས་ཅད་ཐོབ་པའི་རྒྱུད་ལ་དེ་ལྟར་མི་ཤེས་པ་ནི། རྒྱུ་ལ་མངོན་པར་ཞེན་པ་ཉམས་པའོ། ། འབྲས་བུ་མཆོག་གཞན་གྱི་དོན་གྲུབ་པས་དགའ་བའི་རོ་མི་མྱང་བར་རང་དོན་ཐོབ་པས་ཚིམ་པར་འཛིན་པ་ནི་གྱ་ནོམ་པའི་རོ་མྱང་བ་ཉམས་པའོ། ། སངས་རྒྱས་ཀྱི་ལམ་མཆོག་ཏུ་མ་གཏོགས་པ་ནི་ཐེག་པ་མཆོག་ཏུ་འཛིན་པ་ལས་ཉམས་པའོ། ། ཆེད་དུ་བྱ་བ་ཉམས་པ་ནི་ཐམས་ཅད་མཁྱེན་པ་ཉིད་ཀྱི་ཆེད་དུ་བྱ་བ་མེད་པར་མ་རྟོགས་པ་སྟེ།

བ་གླང་གི་རྨིག་རྗེས་རིན་པོ་ཆེའི་འབྱུང་གནས་མ་ཡིན་པ་ལ་དེར་འཛིན་པ་ལྟར་ཉན་ཐོས་ཀྱི་ས་ཐོབ་པར་བྱེད་པ་ཆེད་དུ་བྱ་བ་མཆོག་གི་རྒྱུ་མ་ཡིན་པ་ལ་དེར་འཛིན་པའོ། ། རྒྱུ་དང་འབྲས་བུ་འབྲེལ་བ་ཉམས་པ་ནི་ཐམས་ཅད་མཁྱེན་པའི་རྒྱུ་ལ་དེར་མི་ཤེས་པར་རྒྱུ་མ་ཡིན་པ་ལ་དེར་ཤེས་པ་སྟེ་ཉི་ཟླའི་ཚད་བརྩམས་པ་ལས་རྣམ་པར་རྒྱལ་བའི་ཚད་ཉེ་བར་འཁྲུལ་བ་བཞིན་ནོ། ། གོང་ན་མེད་པ་ཉམས་པ་ནི་ཐབས་མཁས་པ་བླ་ན་མེད་པ་དང་ལྡན་པ་དེ་ལ་དེར་མ་རྟོགས་པར་དེ་དང་བྲལ་བ་ལ་དེ་ལྟར་ལྡན་པར་ཤེས་པ་སྟེ། འཁོར་ལོས་བསྒྱུར་པའི་ཐུན་མོང་མ་ཡིན་པའི་ཆེ་བ་མ་ཤེས་པ་ལ་སོགས་པ་བཞིན་ནོ། ། ཡུལ་མང་པོ་ལ་རྟོག་པ་འབྱུང་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྦྱོར་བ་དེ་ལས་གཞན་པའི་ཡུལ་དོན་དམ་པར་ཡོད་པར་བཟུང་ནས་རྣམ་པ་ཐམས་ཅད་མཁྱེན་པའི་བར་ལ་སེམས་འཕྲོ་བའོ། ། ཡི་གེར་འབྲི་བ་ལ་མངོན་པར་ཞེན་པ་ནི་བྲིས་པའི་ཡི་གེའི་དོན་དུ་རྟོག་པའོ། ། དངོས་པོ་མེད་པ་ལ་མངོན་པར་ཞེན་པ་ནི་མེད་པའི་མཚན་ཉིད་ལ་དེར་རྟོག་པའོ། ། ཡི་གེ་ལ་མངོན་པར་ཞེན་པ་ནི་ཡི་གེ་ཤེས་རབ་ཀྱི་ཕ་རོལ་ཏུ་ཕྱིན་པར་རྟོག་པའོ།། ཡི་གེ་མེད་པ་ལ་མངོན་པར་ཞེན་པ་ནི་ཡི་གེ་ལས་གཞན་ལ་དེར་རྟོག་པའོ། ། ཡུལ་ལ་སོགས་པ་ཡིད་ལ་བྱེད་པ་ནི་ཆགས་པ་དང་སྡང་བའི་མཚན་མ་ཡུལ་དང་གྲོང་དང་གྲོང་ཁྱེར་ལ་སོགས་པ་ལ་སེམས་འཕྲོ་ བའོ། ། རྙེད་པ་ལ་སོགས་པའི་རོ་མྱང་བ་ནི་དེ་ལ་རྐམ་པའོ། ། ལམ་མ་ཡིན་པ་ལས་ཐབས་མཁས་པ་འཚོལ་ཐབས་མཁས་པ་དོན་དུ་གཉེར་བ་ཡང་དེ་མེད་པ་ལ་འཚོལ་བའོ། ། སྔར་གྱི་གོང་ན་མེད་པ་ལས་ཉམས་པ་ནི་ཐེག་པ་ཆེན་པོ་ལ་ཐབས་མཁས་པ་ཉིད་ཡོད་པར་མ་རྟོགས་པ་ཡིན་ལ་དེ་ཡང་ཐབས་མཁས་པ་ཤེས་པ་ཉིད་ཀྱིས་སོ། ། དེ་ལྟར་ཉི་ཤུ་པོ་དེ་ནི་སྦྱོར་བ་ལ་ཞུགས་པ་མཐར་ཕྱིན་པའི་གེགས་སོ། ། དེ་ལས་དང་པོ་གཉིས་ནི་སྤྱིར་དོན་ཡོངས་སུ་ཤེས་པའི་བར་ཆད་དོ། ། ལུས་ཀྱི་གནས་ངན་ལེན་ནི། གཙོར་ལུས་ངག་གི་བྱ་བ་གཙོར་གྱུར་པའི་སྦྱོར་བའི་བར་ཆོད་དོ།

། སེམས་ཀྱི་གནས་ངན་ལེན་ནི་གཙོར་སེམས་ཀྱི་བྱ་བ་གཙོར་གྱུར་པའི་བར་ཆོད་དོ། ། རིགས་པ་མ་ཡིན་པའི་ཁ་ཏོན་བྱེད་པ་ལ་སོགས་པ་ནི་ལམ་གསུམ་གྱི་སྦྱོར་བ་ལ་སྤྱིར་བར་ཆོད་དུ་བཞག་པའོ། ། ཕྱིར་ཕྱོགས་པའི་རྒྱུན་འཛིན་པ་ནི་ཆོས་སྤཽང་བའི་རྒྱུར་གྱུར་པའི་བར་ཆོད་དོ། ། རྒྱུ་ལ་མངོན་པར་ཞེན་པ་ཉམས་པ་ན། རང་དོན་གྱི་འབྲས་བུ་དམ་པ་དོན་དུ་མི་གཉེར་བས་དེའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མངོན་པར་ཞེན་པ་མེད་པའོ། ། གྱ་ནོམ་པའི་རོ་མྱང་བ་ཉམས་པ་ནི་གཞན་གྱི་འབྲས་བུ་དམ་པ་དོན་དུ་མི་གཉེར་བའོ། ། ཐེག་པ་མཆོག་ཏུ་འཛིན་པ་ཉམས་པ་ནི་ཐེག་པ་མཆོག་དོན་དུ་གཉེར་ཡང་མདོ་འདིའི་དོན་ཡིན་པར་མ་རྟོགས་པས་སོ། ། ཆེད་དུ་བྱ་བ་ཉམས་པ་ནི་ཆེད་དུ་བྱ་བ་དོན་དུ་གཉེར་ཡང་འདིའི་འབྲས་བུ་ཡིན་པར་མ་རྟོགས་པའོ། རྒྱུད་དང་འབྲས་བུ་འབྲེལ་བ་ཉམས་པ་ནི་རྒྱུ་འབྲས་སོ་སོར་ངེས་པ་ཉིད་དུ་མ་རྟོགས་པར་གཉིས་ཀའི་འབྲས་བུ་ཉིད་དུ་རྟོགས་པའོ། ། གོང་ན་མེད་པ་ཉམས་པ་ནི། ཐབས་མཁས་པ་དང་ལྡན་པས་ཕུལ་དུ་བྱུང་བར་མ་རྟོགས་པའོ། ། ཡུལ་མང་པོ་ལ་རྣམ་པར་རྟོག་པ་འབྱུང་བ་ནི་དོན་དམ་པར་གཟུགས་ལ་སོགས་པ་ཡོད་པར་རྟོག་པའོ། ། དེ་ནས་ཡང་སྦྱོར་བ་ཉི་ཤུ་རྩ་གསུམ་ནི་ཕལ་ཆེར་སྦྱོར་བ་ལ་འཇུག་པའི་གེགས་ཡིན་ཏེ། ཇི་ཞིག་ལྟར་དེ་ལྟར་སྦྱོར་བ་ལ་ཞུགས་པ་མཐར་ཕྱིན་པའི་གེགས་སུ་ཡང་མི་སྲིད་པ་ནི་མ་ཡིན་ནོ། ། ཐ་མ་གསུམ་པོ་ནི་ཡང་ཞུགས་ཟིན་པ་མཐར་ཕྱིན་པར་བྱེད་པའི་གེགས་ཡིན་ནོ། ། མཚན་གཞིའི་ངོ་བོ་དེ་ལ་ཡོད་པའི་མཚན་ཉིད་ཀྱི་ཆོས་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི་གང་གི་མཚོན་དེ་ཞེས་བྱ་བ་ལ་སོགས་པའོ། ། དེ་ཡང་ཤེས་པ་དང་བྱེད་པ་དང་ནི་ཁྱད་པར་དང་བྱེད་པ་ནི་མཚན་ཉིད་དངོས་མིན་ལ། ངོ་བོ་ཉིད་ནི་མཚོན་བྱེད་ཀྱི་ལྟོས་ས་མཚོན་བྱའི་ཆོས་ཡིན་ནོ། ། མཚོན་བྱེད་ཀྱི་ཆོས་ཀྱང་ཤེས་པས་ཡུལ་དུ་བྱས་པའི་རང་བཞིན་ནི་ཤེས་པའི་མཚན་ཉིད་དོ།

། དེ་གཞན་དང་ཐུན་མོངས་མ་ཡིན་པའི་ཆོས་ནི་གཞན་གྱི་མཚན་ཉིད་དོ། ཁྱད་པར་ཅན་གྱི་དོན་སྒྲུབ་པ་ནི་བྱེད་པའི་མཚན་ཉིད་ཡིན་པས་མཚན་གཞིའི་རང་བཞིན་དུ་གྱུར་པ་ཉིད་དོ། ། རྒྱས་པར་བཤད་པ་ཡང་བཞི་ལས། དང་པོ་ཤེས་པའི་མཚན་ཉིད་དོ། ། དེ་ལ་སྦྱོར་བ་ཉི་ཤུ་པོ་འདི་ལམ་ཤེས་ཀྱི་རང་བཞིན་དུ་གྱུར་པ་ཁོ་ན་ཡིན་མོད་ཀྱི་བསྒོམ་པར་བྱ་བའི་ཡུལ་ཐམས་ཅད་མཁྱེན་པ་ཉིད་གསུམ་གྱི་རྣམ་པ་ལ་དམིགས་པའི་སྒོ་ནས་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་ཉི་ཤུ་པོ་རྣམ་པ་གསུམ་དུ་འགྱུར་རོ། ། དེ་དག་ཀྱང་ལྡོག་པའི་དབྱེ་བས་གསུམ་ཡིན་གྱི་ངོ་བོ་ཉིད་ཐ་དད་པའི་ངེས་པ་ནི་མེད་དོ། ། དེ་ལས་ཐམས་ཅད་ཤེས་པ་ཉིད་ཀྱི་སྦྱོར་བའི་མཚན་ཉིད་ཤེས་པར་བྱ་བའི་རང་བཞིན་དུ་གྱུར་པས་ཤེས་པའི་མཚན་ཉིད། དེ་ལ་འབྱུང་བ་ཤེས་པ་ལ་སོགས་པའོ། ། དེ་ཡང་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་སངས་རྒྱས་རྣམས་སྐྱེས་པའོ། ། འཇིག་རྟེན་སྟོན་པའོ་ཞེས་གསུངས་པའི་དོན་ཞུས་པའི་ལན་དུ་དེ་པའི་སྟོབས་བཅུ་དང་མི་འཇིགས་པ་བཞི་དང་སོ་སོ་ཡང་དག་པར་རིག་པ་དང༌། བྱམས་པ་ཆེན་པོ་དང་སྙིང་རྗེ་ཆེན་པོ་དང་མ་འདྲེས་པའི་ཆོས་དང་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྐྱེས་པ་དེ་པ་སྐྱེད་པར་བྱེད་པར་གསུངས་པས་ནི། དེ་ལྟར་རྣལ་འབྱོར་པས་ཤེས་པར་བྱ་བའི་རང་བཞིན་དེ་པ་འབྱུང་བ་ཤེས་པ་བསྟན་ཏོ། ། དེ་པ་ལ་ཇི་ལྟར་འཇིག་རྟེན་འདི་སྟོན་པ་ཉིད་བཤད་པས་ནི་མཚན་ཉིད་ལྷག་མ་བཅོ་ལྔ་གསུངས་ཏེ། ཕུང་པོ་ལྔའི་འཇིག་རྟེན་འཇིག་པ་དང༌། རབ་ཏུ་འཇིག་པ་མ་ཡིན་པར་སྟོན་པར་གསུངས་པས་ནི། དེ་ལྟར་ཤེས་པར་བྱ་བ་འཇིག་རྟེན་འཇིག་པ་མེད་པའི་བདག་ཉིད་དུ་ཤེས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པས་སེམས་ཉིད་དང༌། གཟུགས་ནས་རྣམ་པ་ཐམས་ཅད་མཁྱེན་པའི་བར་གྱི་ཆོས་རྣམས་སེམས་ཅན་དང་ཆོས་བཏགས་པ་ཡང་མེད་པར་དེ་པ་ལ་སྟོན་པ་ཉིད་དུ་ཤེས་པར་བྱ་བ་ནི་སེམས་ཅན་གྱི་སེམས་གྱི་སྤྱོད་པ་མེད་པར་ཤེས་པའོ།

། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་འདིས་དེ་པ་ལ། སེམས་ཅན་གྱི་སེམས་བསྡུས་པ་དང་སྤྲོས་པ་དག་ཆོས་ཉིད་རང་གི་ངོ་བོར་དམིགས་སུ་མེད་པ་སྟོང་པ་ཉིད་དུ་ཤེས་པར་བྱ་བ་གཉིས་དང༌། བསྡུས་པ་དང་སྤྲོས་པ་དག་ཉིད་འདོད་ཆགས་དང་བྲལ་བ་དང༌། འགོག་པ་དང་སྤངས་པའི་ཚུལ་གྱིས་མི་ཟད་པའི་རྣམ་པར་སྟོན་པ་ཉིད་དུ་ཤེས་པར་བྱ་བ་དང༌། སེམས་ཀྱི་ཆགས་པ་དང་ལྡན་པ་དང་གཏི་མུག་དང་བཅས་པ་ལ་སེམས་ཀྱི་ངོ་བོ་ཉིད་མེད་པས་ཆགས་པ་དང་བཅས་པའི་ཁྱད་པར་དུ་ངོ་བོར་མེད་པར་སྟོང་པ་ཉིད་དུ་ཤེས་པར་བྱ་བ་དང༌། ཆགས་པ་དང་བྲལ་བ་ལ་སོགས་པ་ལ་ཡང་དེ་ལྟར་སྟོན་པ་ཉིད་དུ་ཤེས་པར་བྱ་བ་དང༌། སེམས་ཀྱི་རྟོགས་པ་འཕེལ་བས་རྒྱ་ཆེན་པོར་གྱུར་པ་ལ་དོན་དམ་ངོ་བོ་ཉིད་མེད་པས་རྒྱ་ཆེན་པོའི་ཁྱད་པར་ཉིད་མེད་པར་སྟོན་པར་ཤེས་པར་བྱ་བ་དང༌། སེམས་ཅན་ཐམས་ཅད་ལ་ཁྱབ་ཆེན་པོར་གྱུར་པ་ལ་དོན་དམ་པར་ངོ་བོ་ཉིད་མེད་པས་དེ་འདྲ་བའི་ཁྱད་པར་མེད་པ་ཉིད་དུ་སྟོན་པར་ཤེས་པར་བྱ་བ་དང༌། དེ་ལྟར་ཤེས་པར་བྱེད་པའི་རྣལ་འབྱོར་པ་དེ་ཉིད་ལ་ལྟོས་ཏེ་ཚད་མའི་ཡུལ་མ་ཡིན་པའི་སེམས་དག་ལ་དོན་དམ་པར་རྒྱུ་གནས་པའི་རྟེན་མེད་པས་ཚད་མ་ཐམས་ཅད་ཀྱི་ཡུལ་ལས་འདས་པར་སྦྱོར་བ་འདིས་སྟོན་པར་ཤེས་པར་བྱ་བ་དང་སེམས་ལ་རང་གི་མཚན་ཉིད་མེད་པས་གནས་ལ་བསྟན་དུ་མེད་པར་སྟོན་པ་ཉིད་དུ་ཤེས་པར་བྱ་བ་དང༌། རང་གི་མིག་ལྔས་བལྟར་མེད་པར་སྟོན་པར་ཤེས་པར་བྱ་བ་དང༌། སེམས་གཡོ་བ་དང་བཅུམ་པའི་མཚན་ཉིད་ཡུལ་ལ་འཇུག་པ་དང་ལྡོག་པ་དག་ལ་དེ་དག་ཐམས་ཅད་ཕུང་པོ་ལ་བརྟེན་པར་སྟོན་པ་ཉིད་དུ་ཤེས་པར་བྱ་བ་བདག་དང་འཇིག་རྟེན་རྟག་པ་དང་མི་རྟག་པ་དང་གཉིས་ཀ་དང་གཉིས་ཀ་མ་ཡིན་ནོ། ། ཞེས་བྱ་བ་བཞི་དང་དེ་བཞིན་དུ་དེ་དག་ཉིད་ལ་མཐའ་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པ་ཞེས་བྱ་བ་བཞི་དང༌། དེ་བཞིན་གཤེགས་པ་གྲོངས་ཕན་ཆད་འབྱུང་བ་དང་མི་འབྱུང་བ་དང་གཉིས་ཀ་དང་གཉིས་ཀ་མ་ཡིན་པ་ཞེས་བྱ་བ་བཞི་དང༌།

ལུས་དེ་ཉིད་སྲོག་ཡིན་ནོ། ། ལུས་ཀྱང་གཞན་ལ་སྲོག་ཀྱང་གཞན་ནོ་ཞེས་བྱ་བ་གཉིས་ཏེ། ལུང་བསྟན་པར་བྱ་བ་མ་ཡིན་པ་ཕྱིན་ཅི་ལོག་གི་ལྟ་བས་བསྡུས་པའི་སེམས་སྒྲུབ་པ་དང་དགག་པའི་སྒོ་ནས་འཇུག་པ་རྣམས་ལ་དེ་ལྟ་བུའི་གཞི་ནི་ཡོད་པ་མ་ཡིན་ཏེ། སྒྱུ་མ་ལྟ་བུའི་ཕུང་པོ་ལ་བརྟེན་ནས་འབྱུང་བ་སྟེ། སྒྲ་སྒྲོག་པ་དང་སྐུར་བའི་རྟེན་ཡིན་ནོ་ཞེས་བྱ་བ་སྟོན་པར་བྱེད་པ་སྦྱོར་བ་འདི་ཡིན་པར་ཤེས་པར་བྱ་བ་ཉིད་དང༌། སེམས་གཡོ་བ་ལ་སོགས་པ་དང་གཞན་གཟུགས་ལ་སོགས་པ་ཕུང་པོ་ལྔ་པོ་རྣམས་དེ་བཞིན་ཉིད་ཀྱི་རྣམ་པར་སྟོན་པར་བྱེད་པ་ཉིད་དུ་ཤེས་པར་བྱ་བ་དང༌། ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་པ་སྟེ་དེ་པས་མངོན་པར་རྫོགས་པར་སངས་རྒྱས་ནས་གཞན་ལ་སྟོན་པར་བྱེད་པ་ནི་རྣམ་པ་ཐམས་ཅད་མངོན་པར་རྟོག་པའི་སྦྱོར་བ་འདིས་བྱས་པ་ཡིན་པར་ཤེས་པར་བྱའོ། ། དེ་ལྟར་རྣལ་འབྱོར་པས་བསྒོམས་པའི་མཐུས་རྗེས་ཐོབ་ཀྱི་གནས་སྐབས་སུ་སྐྱེས་པའི་བློས་ངོ་བོ་ཉིད་ཀྱིས་ཤེས་པར་བྱ་བ་ནི་ཤེས་པའི་མཚན་ཉིད་ཐམས་ཅད་ཤེས་པས་བསྡུས་པ་སྟེ། འོག་མ་དག་ལ་ཡང་དེ་བཞིན་དུ་ལྟའོ། ། འདོད་པ་དང་གཟུགས་ན་སྤྱོད་པའི་ལྷའི་བུའི་རྣམས་ཀྱིས་བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་བཤད་ན་འདིའི་མཚན་ཉིད་ཇི་ལྟ་བུ་ལགས་ཞེས་ཞུས་པའི་ལན་དུ། ལྷའི་བུའི་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ནི་སྟོང་པ་ཉིད་ཀྱི་མཚན་ཉིད་དེ་ཞེས་བྱ་བ་ལ་སོགས་པས་ནི་ལམ་ཤེས་ཀྱི་སྦྱོར་བའི་ཤེས་པའི་མཚན་ཉིད་བཅུ་དྲུག་གསུངས་སོ། ། དེ་ཡང་སྟོང་པ་དང་མཚན་མ་མེད་པ་དང་སྨོན་པ་དང་སྐྱེ་བ་དང༌། འགགས་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་དང༌། དངོས་པོ་དང་ངོ་བོ་ཉིད་རྟེན་མེད་པ་དང༌། ནམ་མཁའི་མཚན་ཉིད་དེ། རྣམ་པར་མི་འཁྲུག་པའི་མཚན་ཉིད་དེ། ལྷ་དང་མི་ལ་སོགས་པ་ཡང་དེ་ལྟ་བུ་ཡིན་པས་དེ་དག་གིས་དེ་ལས་ཉམས་པར་བྱ་བ་མ་ཡིན་པ་དང༌།

འདུ་མི་བྱེད་པའི་མཚན་ཉིད་དེ་གཟུགས་ནས་རྣམ་པ་ཐམས་ཅད་མཁྱེན་པའི་བར་གྱིས་མཚན་ཉིད་དེ་སྒྲུབ་པར་བྱ་བ་མ་ཡིན་པ་དང། རྣམ་པར་མི་རྟོག་པའི་མཚན་ཉིད་ཆོས་ཐམས་ཅད་འདུས་མ་བྱས་པའི་མཚན་ཉིད་གང་དང་ཡང་མ་འབྲེལ་བའི་ཕྱིར་མཚན་ཉིད་དེ་དང་ལྡན་པར་བརྟག་པར་བྱ་བ་མ་ཡིན་པ་དང༌། རབ་ཏུ་བྱེད་པའི་མཚན་ཉིད་མཚན་ཉིད་དང་བྲལ་བའི་ཆོས་འདི་ལ་བསླབས་ནས་མཚན་ཉིད་མེད་པའི་དབྱིངས་སངས་རྒྱས་ཏེ་གཟུགས་ལ་སོགས་པའི་མཚན་ཉིད་ཀྱི་དབྱེ་བ་སྟོན་པ་ཞེས་བྱ་བས་གང་གསུངས་པ། མཚན་ཉིད་དང་བྲལ་བའི་སྦྱོར་བ་འདི་སེམས་ཅན་གྱི་དོན་བྱེད་པའི་འབྲས་བུ་ཅན་ཡིན་པ་ཉིད་དང༌། མཚན་ཉིད་མེད་པའི་མཚན་ཉིད་དེ་མཚན་ཉིད་ཀྱི་རབ་ཏུ་དབྱེ་བ་ཇི་ལྟར་བསྟན་པ་དེ་ཉིད་ཀྱང་སྦྱོར་བའི་བདག་ཉིད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡང་དག་པར་མེད་པ་སྟེ། གཟུགས་ནི་གཟུགས་སུ་རུང་བའི་མཚན་ཉིད་དེ། དེ་ཡང་དེ་བཞིན་གཤེགས་པས་མཚན་ཉིད་མེད་པར་མངོན་པར་རྫོགས་པར་སངས་རྒྱས་སོ་ཞེས་བྱ་བ་ལ་སོགས་པ་དང༌། ཕུང་པོ་དང༌། ཕ་རོལ་ཏུ་ཕྱིན་པ་དང༌། བསམ་གཏན་དང་ཚད་མེད་པ་དང་གཟུགས་མེད་པའི་སྙོམས་པར་འཇུག་པ་དང༌། བྱང་ཆུབ་ཀྱི་ཕྱོགས་ཀྱི་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་མཚན་ཉིད་དང༌། གཟུགས་སུ་རུང་བ་ལ་སོགས་པ་དང༌། ཡོངས་སུ་གཏོང་བ་ལ་སོགས་པ་དང༌། འཕགས་པའི་ལམ་ངེས་པར་སྐྱེས་པས་མི་འཁྲུགས་པ་ཉིད་དང༌། ངེས་པར་འབྱིན་པ་ཉིད་དང༌། མངོན་དུ་བྱེད་པ་མེད་པ་ཞེས་བྱ་བ། དེ་ལྟར་ཤེས་པར་བྱ་བ་ཉིད་ཀྱི་ཆོས་རྣམ་པ་བཅུ་དྲུག་གོ །ལམ་ཤེས་ཀྱི་སྦྱོར་བའི་ཤེས་པའི་མཚན་ཉིད་རྣམས་སོ། ། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་དེ་པ་སྐྱེད་པ་དང་འཇིག་རྟེན་སྟོན་པ་ཉིད་ཀྱི་ཡིན་ཕྱིར་ཡང་དག་པར་རྫོགས་པའི་སངས་རྒྱས་ནི་འདི་ལྟར་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བརྟེན་ཅིང་རྣམ་པར་སྤྱོད་ཞེས་བྱ་བ་ལ་སོགས་པས་ཉིད་ཀྱི་ཆོས་དེ་སྐྱེད་པའི་རྒྱུ་ལ་བརྟེན་ནས་གནས་པ་ཉིད་དང༌།

ཡོན་ཏན་ལྡན་པར་བཟུང་བ་དང༌། ཆེན་པོའི་གནས་སུ་བཞག་པ་དང༌། ཀུན་དགའ་བར་བྱེད་པའི་སྤྱོད་པས་རྗེས་སུ་མཐུན་པར་འཇུག་པ་དང༌། དད་པའི་ཡུལ་དུ་བྱས་ཏེ་རྫས་དང་བསྙེན་བཀུར་གྱིས་མཆོད་པར་བྱ་བ་ཉིད་ཀྱི་རང་བཞིན། སངས་རྒྱས་ཀྱིས་དེ་ལྟར་བསྒྲུབ་པར་བྱ་བ་ཉིད་དུ་ཤེས་པར་བྱ་བའི་ཆོས་ལྔ་དང༌། བྱས་པ་མེད་པའི་མཚན་ཉིད་བྱེད་པ་པོ་དངོས་པོར་གྱུར་པའི་ཡུལ་མེད་པའི་ཕྱིར་སུས་ཀྱང་མ་བྱས་པ་ཉིད་དུ་མངོན་པར་སངས་རྒྱས་པར་བྱེད་པ་ཉིད་སྦྱོར་བ་འདི་ཡིན་པར་ཤེས་པར་བྱ་བ་དང༌། མ་མཐོང་བའི་དོན་སྟོན་པའི་མཚན་ཉིད་གཟུགས་ནས་རྣམ་པ་ཐམས་ཅད་མཁྱེན་པའི་བར་ལ་དམིགས་པ་ཤེས་པ་མི་སྐྱེད་པས་མ་མཐོང་བའི་གཟུགས་ལ་སོགས་པ་མཐོང་བར་བྱེད་པ་སྦྱོར་བ་འདི་ཡིན་པར་ཤེས་པར་བྱ་བ་དང༌། འཇིག་རྟེན་སྟོང་ཉིད་ཀྱི་རྣམ་པའི་མཚན་ཉིད་དེ་པ་རང་ལ་སྟོང་པ་ཉིད་དུ་རྟོགས་པར་བྱེད་པ་སྦྱོར་བ་འདི་ཡིན་པར་ཤེས་པར་བྱ་བ་དང༌། འཇིག་རྟེན་སྟོང་པ་ཉིད་དུ་བརྗོད་པ་དང༌། ཤེས་པར་མཛད་པ་དང༌། མཐོང་བར་མཛད་པའི་མཚན་ཉིད་རིམ་པ་བཞིན་བསྡུས་པ་དང་སྨིན་པར་བྱ་བ་དང༌། གྲོལ་བར་བྱས་པའི་གདུལ་བྱ་གཞན་ལ།

 ཕྱོགས་གཅིག་ལ་འཇུག་པ་དང༌། ཆེད་དུ་བྱ་བ་ལ་འཇུག་པ་དང༌། མངོན་དུ་བྱེད་པ་ལ་འཇུག་པའི་ཤེས་པ་སྐྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྦྱོར་བའི་རང་བཞིན་འདི་ཡིན་པར་ཤེས་པར་བྱ་བ་གསུམ་དང༌། བསམ་གྱིས་མི་ཁྱབ་པའི་མཚན་ཉིད་ཕུང་པོ་ནས་རྣམ་པ་མཁྱེན་པའི་བར་རྣམས་དེའི་རང་བཞིན་དང་བྲལ་བར་སྦྱོར་བ་འདིས་དེ་པ་ལ་བསྟན་པར་ཤེས་པར་བྱ་བ་དང༌། ཞི་བའི་མཚན་ཉིད་དེ་དག་ཉིད་ཀུན་ནས་ཉོན་མོངས་པ་དང་བྲལ་བར་སྦྱོར་བ་འདིས་བསྟན་པར་ཤེས་པར་བྱ་བ་དང༌། འཇིག་རྟེན་འགོག་པ་དང་འདུ་ཤེས་འགོག་པའི་མཚན་ཉིད། འཇིག་རྟེན་དངོས་པོར་མེད་པ་དང་འདུ་ཤེས་དངོས་པོར་མེད་པར་སྦྱོར་བའི་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདིས་དེ་བཞིན་གཤེགས་པ་ལ་བསྟན་པར་ཤེས་པར་བྱ་བ་སྟེ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་འཇིག་རྟེན་ཇི་ལྟར་སྟོན་ཅེ་ན། ཅི་ནས་ཀྱང་འཇིག་རྟེན་འདིའི་འདུ་ཤེས་དང་འཇིག་རྟེན་ཕ་རོལ་གྱི་འདུ་ཤེས་སུ་མི་གྱུར་པ་དེ་ལྟར་སྟོན་ཏེ། དེ་ཅིའི་ཕྱིར་ཞེ་ན།གང་གིས་འཇིག་རྟེན་འདི་ཕ་རོལ་ཏུ་འདུ་ཤེས་སུ་འགྱུར་བའི་ཆོས་དེ་ལྟ་བུ་མེད་དོ་ཞེ་བྱ་བའི་དོན་དང་འཐད་པར་རིམ་པ་བཞིན་འདུ་ཤེས་དང་འཇིག་རྟེན་བཀག་པར་གང་གསུངས་པ་ཡིན་ནོ། ། དེ་ལྟར་ན་རྣམ་པ་ཐམས་ཅད་མཁྱེན་པའི་སྦྱོར་བ་ལ་ཡོད་པའི་ཤེས་པའི་མཚན་ཉིད་བཅུ་དྲུག་པོ་འདི་རྣམས་ནི། སྦྱོར་བ་འདིས་དེ་པ་རྣམ་པ་དེ་ལྟ་བུ་ཉིད་བྱེད་པར་ཤེས་པར་བྱ་བའི་ཆོས་ཡིན་ནོ། ། ཤེས་པས་ཡུལ་དུ་བྱས་པའི་རང་བཞིན་ཤེས་པའི་མཚན་ཉིད་བཤད་ནས། རང་སངས་རྒྱས་ལ་སོགས་པ་དང༌། ཐུན་མོངས་མ་ཡིན་པའི་ཆོས་ཁྱད་པར་གྱི་མཚན་ཉིད་ལས་མདོར་བསྟན་པ་ནི། བསམ་མི་ཁྱབ་སོགས་ཞེས་བྱ་བ་ལ་སོགས་པའོ། ། དེ་ཉིད་འཆད་པ་ནི་བསམ་མི་ཁྱབ་དང་མི་མཉམ་ཞེས་བྱ་བ་ལ་སོགས་པའོ། ། དེ་ཡང་མདོ་ནས་བཅོམ་ལྡན་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དོན་ཆེན་པོའི་སླད་དུ་ཉེ་བར་གནས་སོ་ཞེས་སྤྱིར་ཉེ་བར་བཀོད་ནས།

དོན་བསམ་གྱིས་མི་ཁྱབ་པ་དང༌། མི་མཉམ་པ་དང༌། གཞལ་དུ་མེད་པ་དང༌། བགྲང་དུ་མེད་པའི་སླད་དུ་ཉེ་བར་གནས་སོ་ཞེས་བྱ་བ་དང༌། དེ་དེ་བཞིན་ནོ་ཞེས་སུ་བརྗོད་ནས། དེའི་ཐད་པར་ཐམས་ཅད་མཁྱེན་པ་ཉིད་བསམ་གྱིས་མི་ཁྱབ་པ་དང༌། མི་མཉམ་པ་དང༌། གཞལ་དུ་མེད་པ་དང༌། བགྲང་དུ་མེད་པར་གསུངས་པས་ནི། སྡུག་བསྔལ་གྱི་བདེན་པ་ལ་དམིགས་པའི་ཤེས་པའི་སྐད་ཅིག་མ་བཞི་པོ་རྣམས་རིམ་པ་བཞིན། བསམ་གྱིས་མི་ཁྱབ་པ་ལ་སོགས་པའི་ཆོས་འཐོབ་པའི་རྒྱུ་ཡིན་པས་དེ་ལྟར་བསྟན་པ་ཡིན་ཏེ། དེ་དག་ཆེད་དུ་བྱེད་པའམ་ངོ་བོ་ཉིད་ཀྱིས་དེ་དག་གི་རྒྱུ་ཡིན་པའི་ཕྱིར་རོ། ། འཕགས་པའི་གང་ཟག་ཐམས་ཅད་བསྡུས་པའི་ཁྱད་པར་གྱི་སྐད་ཅིག་ནི། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དོན་ཆེན་པོ་ལ་སོགས་པར་ཞུས་པ་ལ། དེ་དེ་བཞིན་ནོ་ཞེས་ཞལ་གྱིས་བཞེས་ཏེ། དེའི་འཐད་པར་ཤེས་རབ་ཀྱི་ཕ་རོལ་ཏུ་ཕྱིན་པ་འདིར་ཤེས་རབ་ཀྱི་ཕ་རོལ་ཏུ་ཕྱིན་པ་ལྔ་བསྡུས་སོ་ཞེས་བྱ་བ་ལ་སོགས་པས་བློན་པོའི་དཔེས་ཤེས་རབ་ཀྱི་ཕ་རོལ་ཏུ་ཕྱིན་པར་འཕགས་པའི་ཆོས་ཐམས་ཅད་འདུས་པར་གསུངས་པས་དེ་ལྟ་བུའི་དགེ་བའི་ཆོས་བསྐྱེད་པའི་ལམ་གྱི་སྐད་ཅིག་མ་བསྟན་པའོ། ། མཁས་པས་རིག་པར་བྱ་བའི་སྐད་ཅིག་མ་ནི། ཕྲ་བ་མཛངས་པ་མཁས་པ་རྣམས་ཤེས་པས་རིག་པར་བྱ་བ་ཤེས་པར་བྱེད་པའི་ཤེས་པ་བསྐྱེད་པའམ་ལམ་གྱི་སྐད་ཅིག་སྟེ། ཇི་ལྟ་བ་དང་ཇི་སྙེད་པ་དང༌། དེ་གཉིས་ཉིད་སྦྱངས་པའི་བློ་ཅན་གྱི་སོ་སོའི་སྐྱེ་བོ་དང༌། དེ་ཁོ་ན་མཐོང་ནས་རྟོགས་པར་བྱ་བའི་དབང་དུ་བྱས་ནས་རིམ་པ་བཞིན་གོ་བར་བྱའོ། ། གཞན་དང་ཐུན་མོང་མ་ཡིན་པའི་སྐད་ཅིག་ནི་ཁྱད་པར་དུ་འཕགས་པའི་ཤེས་པ་བསྐྱེད་པ་སྟེ། དད་པས་རྗེས་སུ་འབྲངས་པ་ནས་རང་སངས་རྒྱས་ཀྱི་བར་ཀྱི་ཤེས་པ་དང་སྤངས་པ་ཐམས་ཅད་པས་འདི་ལ་མོས་པ་མཆོག་ཏུ་གསུངས་པས་བསྟན་པའོ། ། མངོན་པར་ཤེས་པ་མྱུར་བའི་སྐད་ཅིག་མ་ནི་མྱུར་དུ་ངེས་པར་འབྱིན་པའི་ཤེས་པ་སྐྱེད་པ་སྟེ།

བསླབ་པའི་གནས་ཐམས་ཅད་རྒྱ་ཆེར་སྟོན་པས་ན་འདི་ལ་སྦྱོར་བ་རྣམས་མེད་དོ་གཞན་ལའམ་བསྐལ་པའམ་དེ་ལས་ལྷག་པར་སྦྱོར་བ་བས་མྱུར་དུ་ངེས་པར་འབྱུང་བར་གསུངས་པས་བསྟན་པའོ། ། བྲི་བ་དང་གང་བ་མེད་པའི་སྐད་ཅིག་ནི་དེ་ལྟར་རྟོགས་པར་བྱེད་པའི་ཤེས་པ་སྐྱེད་པར་བྱེད་པ་སྟེ། འདི་ལ་བསླབས་པས་དུས་གསུམ་གྱི་འཕགས་པ་རྣམས་ངེས་པར་འབྱུང་ཡང་ཉམས་པ་དང་འཕེལ་བ་མེད་པར་གསུངས་པས་བསྟན་པའོ། ། དྲག་ཏུ་སྒྲུབ་པའི་སྐད་ཅིག་ནི་དྲག་ཏུ་སྒྲུབ་པའི་སྦྱོར་བ་སྐྱེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ཐོས་མ་ཐག་ཏུ་མོས་ཤིང་དེ་ཡིད་ལ་བྱེད་པ་དང་མི་འབྲལ་བ་དང༌། དེ་མཐོང་བས་རྟོགས་པ་ལ་སོགས་པར་མ་གྲུབ་ཀྱི་བར་དུ་བ་བེའུ་མི་འདོར་བ་ལྟར་ཆོས་སྨྲ་བ་མི་འདོར་བར་གསུངས་པས་བསྟན་པའོ། ། ཡང་དག་པར་སྒྲུབ་པའི་སྐད་ཅིག་མ་ནི་ཕྱིན་ཅི་མ་ལོག་པར་སྒྲུབ་པའི་རྒྱུ་སྟེ། སྔོན་ཐེག་པ་དམན་པར་ལྟུང་བའི་ཉེས་པ་སྤངས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱིན་ཅི་མ་ལོག་པར་དཔྱད་པ་ལས་ཚེ་འདི་དེ་ལ་མོས་པ་དང་སྒྲུབ་པ་ལ་སོགས་གསུངས་པས་བསྟན་པའོ། ། དམིགས་པའི་སྐད་ཅིག་ནི་དམིགས་པ་ཡོངས་སུ་ཤེས་པའི་རྒྱུ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་སྦྱིན་པ་ནས་རྣམ་པ་ཐམས་ཅད་མཁྱེན་པའི་བར་ལ་འབྲི་བ་དང་སྟོན་པ་དང་ཁ་ཏོན་བྱེད་པ་དང་ཚུལ་བཞིན་ཡིད་ལ་བྱེད་པ་ལ་སོགས་པའི་སྦྱོར་བས་བརྟེན་པའོ། ། དེ་ཡང་གྲུ་ཞིག་པའི་སྐྱེས་བུ་ཤིང་ལ་སོགས་པ་ལ་འཇུ་བས་དཔེས་བསྟན་ཏོ། ། རྟེན་གྱི་སྐད་ཅིག་མ་ནི་རྟེན་དུ་གྱུར་པའི་རྒྱུ་ཡོངས་སུ་སྨིན་པར་བྱེད་པའི་དགེ་བའི་ཆོས་ཀྱི་རྒྱུ་ཐབས་མཁས་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་ལ་གནས་པའི་རྒྱུ་ཡིན་ཏེ། དེ་ནི་བུམ་པ་སོ་བཏང་བས་སྲ་བར་བྱས་པའི་དཔེས་བསྟན་ཏོ། ། མཐར་ཐུག་པའི་སྐད་ཅིག་ནི་བྱང་ཆུབ་གྱི་རྒྱུ་སྦྱིན་པ་ལ་སོགས་པ་དགེ་བའི་ཆོས་ཚང་བའི་རྒྱུ་སྟེ།

དེ་ནི་གྲུ་ཟག་ལྷན་བྱས་པ་ཐོབ་པའི་ཚོང་པའི་དཔེས་བསྟན་ཏོ། ། ཡོངས་སུ་འཛིན་པའི་སྐད་ཅིག་མ་ནི་བྱང་ཆུབ་ཐོབ་པའི་ནུས་པ་བརྟན་པར་བྱེད་པའི་དགེ་ཆོས་ཀྱི་རྒྱུན་ཏེ། དེ་ནི་སྐྱེས་བུ་གཉིས་ཀྱིས་བསྟེན་པའི་རྒན་པོའི་དཔེས་བསྟན་ཏོ། ། རོ་མྱང་བ་མེད་པའི་སྐད་ཅིག་ནི་ཐོབ་བྱ་ལ་ལྷག་པར་འདོད་པ་མེད་པར་ཐོབ་བྱ་དོན་དུ་གཉེར་བའི་དགེ་བའི་ཆོས་ཀྱི་རྒྱུ་སྟེ། སྐད་ཅིག་བཅུ་དྲུག་པོ་འདི་ནི་ལམ་གནས་པས་ཁྱད་པར་དུ་འཕགས་པས་ན་ཁྱད་པར་དུ་གྱུར་པའི་མཚན་ཉིད་དོ། ། འདི་ཡང་སྐད་ཅིག་མ་དེ་འདྲ་བས་སྐྱེད་པའི་དགེ་བའི་ཆོས་རྗེས་ཐོབ་ཀྱིས་བསྡུས་པ་ལ་མཐོང་ལམ་གྱི་མཚན་ཉིད་ཅེས་བརྗོད་པར་ཟད་དོ། ། དེ་ལྟར་མཐོང་ལམ་ཁྱད་པར་དུ་འཕགས་པ་དེའི་སྦྱོར་བ་དང་བརྒྱུད་པའི་སྦྱོར་བ་དང་རྗེས་ཐོབ་དང་མཉམ་བཞག་གི་མཚན་ཉིད་འབྲས་བུ་ལས་ཁྱད་པར་དུ་གྲུབ་པས་རྣམ་པ་ཀུན་མངོན་པར་རྟོགས་པའི་གནས་སྐབས་ཐམས་ཅད་ཁྱད་པར་དུ་གྲུབ་པའི་ཕྱིར་ན་མཐོང་ལམ་རྣམས་ཉིད་ཁྱད་པར་གྱི་མཚན་ཉིད་དུ་བཤད་དོ། ། བྱེད་པའི་མཚན་ཉིད་ནི། ཕན་དང་བདེ་དང་སྐྱོབ་པ་དང༌། ། ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་འགྲེལ་པ་དང་བཅས་པས་བཤད་དོ། ། འདིའང་སྒྲུབ་པ་པོ་སྦྱོར་བ་དང་ལྡན་པས་བྱང་ཆུབ་སེམས་དཔའི་གནས་སྐབས་ཉིད་དམ་སངས་རྒྱས་ནས་ཆོས་བསྟན་པས་གཞན་ལ་ཕན་པ་གྲུབ་པ་ཡིན་པས་དེའི་སྒོ་ནས་དེ་སྒྲུབ་པའི་ནུས་པ་སྦྱོར་བའི་ངོ་བོ་ཉིད་མཚན་ཉིད་དུ་སྟོན་པ་ཡིན་ནོ། ། དེ་ལ་དང་པོ་བརྒྱད་ནི་ཐུན་མོང་གི་བྱེད་པའོ། ། ཐ་མ་གསུམ་ནི་ཐུན་མོང་མ་ཡིན་པའོ། ། ཐུན་མོང་བ་ལ་གཉིས་ཏེ། བདེ་ལེགས་སྒྲུབ་པ་དང༌། རྟོགས་པ་སྒྲུབ་པའོ། ། སྔ་མ་ནི་ལྔ་སྟེ། མ་འོངས་པའི་སྲིད་པ་ཞི་བའི་རྒྱུ་ཐོབ་པ་དང༌། ད་ལྟར་གྱི་འཚེ་བ་མེད་པའི་བདེ་བ་ཐོབ་པར་བྱེད་པས་བདེ་བ་དང༌། འདི་དང་མ་འོངས་པའི་སྡུག་བསྔལ་སེལ་བས་སྐྱོབ་པ་དང༌། བདེ་བ་ཐོབ་པ་དང་སྡུག་བསྔལ་དང་བྲལ་བ་དང་གཏན་དུ་བའི་ངོ་བོར་བྱེད་པས་སྐྱབས་དང༌།

སྡུག་བསྔལ་གྱི་རྒྱུ་དང་བྲལ་ཞིང་བདེ་བའི་རྒྱུ་དང་ལྡན་པར་བྱེད་པས་གནས་ཀྱི་བྱེད་པའོ། ། ཡེ་ཤེས་སྒྲུབ་པ་ནི་གསུམ་སྟེ། རང་གི་དོན་སྲིད་པ་དང་ཞི་བ་མཉམ་པ་ཉིད་དུ་རྟོགས་པ་ཇི་ལྟ་བུའི་ཡེ་ཤེས་ཐོབ་པར་བྱེད་པ་དང་དཔུང་གཉེན་དང་གཉིས་ཀའི་དོན་ཇི་སྙེད་པ་མཁྱེན་པའི་ཡེ་ཤེས། སྲིད་པའི་ཉེས་པ་དང་བྲལ་བས་སྲེད་པ་ཟད་པ་དང་འདོད་ཆགས་དང་བྲལ་བ་དང་འགོག་པ་དང་མྱ་ངན་ལས་འདས་པ་སྟོན་པར་བྱེད་པ་ཉིད་ཐོབ་པས་གླིང་དང༌། གཞན་གྱི་དོན་སྒྲུབ་པའི་ནུས་པ་དང་ལྡན་པ་ཐོབ་པར་བྱེད་པས་ཡོངས་སུ་འདྲེན་པའི་བྱེད་པ་སྟེ། གཞན་དག་རང་དང་གཉིས་ཀ་དང་གཞན་གྱི་དོན་བྱེད་པའི་ཡེ་ཤེས་གསུམ་ལ་བཀོད་པའོ། ། སྔ་མ་ལྔ་ནི་བྱང་ཆུབ་སེམས་དཔའི་གནས་སྐབས་ཀྱི་བྱེད་པ་དང་ཕྱི་མ་གསུམ་ནི་སངས་རྒྱས་ནས་བྱེད་པར་གསུངས་སོ། ། ཐུན་མོངས་མ་ཡིན་པའི་བྱེད་པ་ཡང་ལྷུན་གྱི་གྲུབ་པ་ནི་གཞི་ཤེས་ཀྱི་སྦྱོར་བའི་བྱེད་པ་སྟེ། རྟོག་པ་མེད་པའི་མཚན་ཉིད་ཀྱི་སྦྱོར་གཞི་ཤེས་གཞན་ལ་སྐྱེད་པ་ནི་གཞི་ཤེས་ཀྱི་སྦྱོར་བ་སྒོམ་པའི་འབྲས་བུ་ཡིན་ནོ། ། དེ་ཡང་ཆོས་ཐམས་ཅད་ལ་རློམ་སེམས་དང་བྲལ་བ་ཐོབ་པར་བྱེད་པའི་ཆོས་བསྟན་པས་ཡེ་ཤེས་དེ་ཐོབ་པར་བྱེད་པའོ། ། རྟེན་གྱི་བྱེད་པ་ནི་རྣམ་པ་ཐམས་ཅད་མཁྱེན་པའི་སྦྱོར་བ་སྒོམ་པའི་བྱེད་པ་སྟེ། དེ་སྒོམ་པས་དེ་ཐོབ་པར་བྱེད་པའི་ཆོས་བསྟན་པས་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལ་སོགས་པ་ཕུན་སུམ་ཚོགས་པའི་རྟེན་རྣམ་པ་ཐམས་ཅད་མཁྱེན་པ་ལ་གཞན་འགོད་པའི་ཕྱིར་རོ། ། ཐུན་མོང་མ་ཡིན་པའི་བྱེད་པ་འདི་གསུམ་ཡང་སངས་རྒྱས་ནས་བྱེད་པར་མདོ་ནས་གསུངས་པ་བཞིན་རྟོགས་པར་བྱའོ། ། དེ་ལྟར་མཚོན་པར་བྱེད་པའི་མཚན་ཉིད་གསུམ་བཤད་ནས་གང་ལ་ལྟོས་ནས་དེ་དག་མཚན་ཉིད་དུ་གནས་པ་ལྟོས་པར་འགྱུར་བ་མཚོན་བྱའི་ཆོས་གསུངས་པ་ནི། ཉོན་མོངས་རྟགས་དང་མཚན་མ་དང་ཞེས་བྱ་བ་ལ་སོགས་པའོ། ། འདི་དག་ཀྱང་ཡོན་ཏན་ཐོབ་པར་བྱེད་པའི་ངོ་བོ་ནི་བདུན་ཏེ།

དང་པོ་བཞི་ནི་མི་མཐུན་པ་དང་བྲལ་བའི་ཡོན་ཏན་དང༌། དེ་ནས་གསུམ་ནི་གཉེན་པོ་དང་ལྡན་པའི་ཡོན་ཏན་ཐོབ་པར་བྱེད་པ་ཉིད་དུ་མཚོན་པར་བྱ་བའོ། ། དེ་ལ་ཉོན་མོངས་པའི་སྒྲིབ་པས་བསྡུས་པ་མངོན་དུ་རྒྱུ་དང༌། དེས་བསླངས་པའི་འབྲས་བུ་ལས་གསུམ་དང༌། ཉོན་མོངས་པ་སྔ་མས་བཞག་པའི་བག་ཆགས་རྒྱུའི་རང་བཞིན་གསུམ་དང༌། ཤེས་བྱའི་སྒྲིབ་པས་བསྡུས་པ་མི་མཐུན་པ་དང་གཉེན་པོའི་རྣམ་པར་རྟོག་པ་དང་བྲལ་བ་ནི་བདེན་པ་བཞིའོ། ། དཀའ་བ་དང་ངེས་པ་དང་ཆེད་དུ་བྱ་བའི་ངོ་བོ་ནི། སེམས་ཅན་ཐམས་ཅད་མྱ་ངན་ལས་འདའ་བའི་གོ་ཆའི་ཆོས་ཐམས་ཅད་མ་བྲལ་བ་དང་མི་གནས་པའི་མྱ་ངན་ལས་འདས་པ་ཉིད་སེམས་ཅན་ཐམས་ཅད་ཀྱི་དོན་དང་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་པ་ཡིན་ཏེ། རིམ་པ་བཞིན་ནོ། །ལྷག་མ་དགུ་ནི་དམིགས་པ་རྟོགས་པར་བྱེད་པའི་ངོ་བོའོ། ། དེ་ལས་མི་དམིགས་པ་དང་མངོན་པར་ཞེན་པ་བཀག་པ་དང༌། དེ་བཞིན་ཉིད་དམིགས་པའི་ངོ་བོ་ནི་ཀུན་མཁྱེན་གསུམ་གྱི་སྦྱོར་བའི་ཐུན་མོང་མ་ཡིན་པའི་ངོ་བོ་སྟེ། གཞི་ཤེས་ཀྱི་རྣམ་པར་རྟོག་པར་བྱེད་པ་སྒོམ་པ་ལ་སོགས་པ་གསུམ་མི་དམིགས་པས་ཆོས་ཐམས་ཅད་ལ་སྒོམ་པ་རྣམ་པར་འཇོག་པ་ཉིད་དང༌། ལམ་ཤེས་ཀྱི་རྣམ་པ་སྒོམ་པར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ནས་སྦྱིན་པའི་བར་དང་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཆོས་ཐམས་ཅད་ལ། མངོན་པར་ཞེན་པ་སྤང་བ་དང་ལོག་པའི་ཡིད་ལ་བྱེད་པ་དང་སྦྱོར་བ་སྤང་བའི་ཕྱིར་རྟོགས་པར་བྱ་བ་ཉིད་དང༌། རྣམ་པ་ཐམས་ཅད་མཁྱེན་པ་ཉིད་ལ་གཞོལ་བའི་བསམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་རྟོགས་པར་བྱེ་པ་ལམ་ཤེས་དང་གཞི་ཤེས་ཀྱི་ཡུལ་ལ་རྟོག་པ་མ་ཡིན་པ། སུས་ཀྱང་མ་བྱས་ཤིང་གང་གིས་ཀྱང་མངོན་པར་རྫོགས་པར་སངས་རྒྱས་པར་བྱ་བ་མ་ཡིན་པའི་དེ་བཞིན་ཉིད་ལ་དམིགས་པར་བྱེད་དུ་གསུངས་པ་ནི། རིམ་པ་བཞིན་ཀུན་མཁྱེན་གསུམ་གྱི་རྣམ་པར་སྒོམ་པའི་ངོ་བོ་ཉིད་བརྗོད་དོ།

། སྦྱོར་བ་གསུམ་གྱི་ཡུལ་ཐུན་མོང་དུ་རྟོགས་པའི་ངོ་བོ་ཡང་དྲུག་ལས་ཆོས་རྟོགས་པར་བྱེད་པའི་ངོ་བོ་ནི་གསུམ་སྟེ། མི་མཐུན་པའི་ངོ་བོ་ཉིད་ནི་འཛིན་པ་ལ་སྤྱོད་པའི་འཇིག་རྟེན་དང་མི་མཐུན་པར་འཛིན་པ་དང་བྲལ་བར་རྟོག་པ་སྟེ། སྦྱོར་བ་གསུམ་གྱི་ཡུལ་དུ་གྱུར་པའི་ཆོས་འདི་ནི་ཆོས་ཉིད་དང་ཆོས་ཐམས་ཅད་ཟབ་པས་ཟབ་པ་ཉིད་དེ་ཡང་འཛིན་པ་ལ་སྤྱོད་པས་རྟོགས་པར་བྱ་བ་དང་མི་མཐུན་པར་གསུངས་པས་བསྟན་ཏོ། ། ཐོགས་པ་མེད་པའི་ངོ་བོ་ནི་ཆོས་ཐམས་ཅད་ལ་ཐོགས་པ་མེད་པར་རྟོགས་པར་བྱེད་པ་སྟེ། ཐམས་ཅད་མཁྱེན་པ་ཉིད་གསུམ་གྱི་ཡུལ་དུ་གྱུར་པའི་ཆོས་འདི་ཆོས་ཐམས་ཅད་རྗེས་སུ་མཐུན་ཞིང་ཐོགས་པ་མེད་པར་རྟོགས་པར་བྱེད་པར་གསུངས་པས་བསྟན་ཏོ། ། གཞི་མེད་པའི་ངོ་བོ་ནི་ཤེས་པ་དང་ཤེས་བྱ་མཉམ་པ་ཉིད་ཀྱིས་ཤེས་བྱར་གྱུར་པའི་གཞི་མི་དམིགས་པར་རྟོགས་པ་སྟེ། ཐམས་ཅད་མཁྱེན་པ་ཉིད་གསུམ་གྱི་སྦྱོར་བར་གྱུར་པའི་ཆོས་འདི་ལ་ཆོས་ཐམས་ཅད་ཀྱི་རང་བཞིན་ཅན་དུ་གྱུར་པའི་རྟེན་དུ་ཡོད་པ་ཉིད་བཀག་པར་གསུངས་པས་བསྟན་པ་ཡིན་ནོ། ། ཡང་ཆོས་ཉིད་རྟོགས་པར་བྱེད་པ་སྦྱོར་བ་གསུམ་གྱི་ཐུན་མོང་གི་ངོ་བོའི་མཚན་ཉིད་རྟོགས་པར་བྱེད་པ་ལ་གསུམ་ལས། འགྲོ་བ་མེད་པ་དང་སྐྱེ་བ་མེད་པར་རྟོགས་པ་ནི་དེ་བཞིན་ཉིད་ཀྱི་གནས་སྐབས་མི་དམིགས་པར་བསྟན་ལ་དེ་བཞིན་ཉིད་མི་དམིགས་པར་རྟོགས་པས་ན་དེ་བཞི་ཉིད་ཀྱི་ངོ་བོ་མི་དམིགས་པར་བསྟན་ཏོ། ། དེའང་ལྷའི་བུ་རྣམས་ཀྱིས་གནས་བརྟན་རབ་འབྱོར་ནི་དེ་པའི་རྗེས་སུ་སྐྱེད་དེ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་འབའ་ཞིག་ལས་བརྩམས་ཏེ་ཆོས་སྟོན་པའི་ཕྱིར་རོ། ། ཞེས་བྱ་བའི་ཚིག་ཉེ་བར་བཟུང་ནས། ཇི་ལྟར་དེ་བཞིན་གཤེགས་པའི་དེ་བཞིན་ཉིད་འགྲོ་བ་མེད་པ་དང་ཆོས་ཐམས་ཅད་ཀྱི་དེ་བཞིན་ཡིན་པ་དང་དེ་བཞིན་ཉིད་ཀྱི་རང་བཞིན་མ་ཡིན་པ་དང་འགྱུར་བ་མེད་ཅིང་རྣམ་པར་མི་རྟོག་པ་དང༌།

ཐོགས་པ་མེད་པ་ལྟར་རབ་འབྱོར་ཀྱི་དེ་བཞིན་ཉིད་ཀྱང་ཡིན་པས་དེ་དེ་པའི་རྗེས་སུ་སྐྱེས་པར་གསུངས་པས་ནི་འགྲོ་བ་མེད་པར་བསྟན་ཏོ། ། གཟུགས་ལ་སོགས་པའི་ཆོས་ཐམས་ཅད་དེ་ལས་གཞན་དང་དེ་དག་གི་དེ་བཞིན་ཉིད་དམ་དེ་ལས་གཞན་པའི་རྗེས་སུ་སྐྱེས་པ་བཀག་པས་ནི་སྐྱེ་བ་མེད་པའི་ངོ་བོ་བསྟན་ཏེ། དེ་བཞིན་ཉིད་མ་ནོར་བ་དེ་བཞིན་ལ་སོགས་པ་ལ། ཆོས་ཐམས་ཅད་དེ་དག་གི་དེ་ཉིད་བཀག་པས་ནི་དེ་བཞིན་ཉིད་མི་དམིགས་པའི་ངོ་བོར་བསྟན་ཏེ། དེ་ནི་ངོ་བོ་ཉིད་ཀྱི་མཚན་ཉིད་དེ། དེ་ལྟར་རྟོགས་པར་བྱ་བའི་ཆོས་སོ། ། རྣམ་པ་ཐམས་ཅད་མངོན་པར་རྟོགས་པའི་སྦྱོར་བ་ཐོབ་པའི་དུས་ནི་གཉིས་ཏེ། དང་པོ་སྦྱོར་བ་ལ་འཇུག་པའི་དུས་དང༌། སྦྱོར་བ་རྣམས་མ་ཚང་བ་མེད་པར་རྫོགས་པའི་དུས་སོ། ། དང་པོ་ནི་ཐར་པའི་ཆ་མཐུན་གྱི་དགེ་བའི་རང་བཞིན་ཚོགས་ཀྱི་ལམ་ཆུང་ངུ་ཉིད་དོ། ། དེ་ཡང་རྣམ་པ་གསུམ་སྟེ། དད་པ་ལ་སོགས་པའི་ཆོས་ཀྱི་ཐུན་མོང་གི་མཚན་ཉིད་ནི། མཚན་མེད་རབ་ཏུ་སྦྱིན་ལ་སོགས་ཞེས་བྱ་བའི་ཚིགས་སུ་བཅད་པ་གཅིག་འགྲེལ་པ་དང་བཅས་པ་སྟེ། དེ་ཡང་མདོ་ནས་བྱང་ཆུབ་སེམས་དཔའ་ཆེན་པོ་ཐོག་མ་སེམས་བསྐྱེད་པ་ནས་ཉེར་བར་བཟུང་སྟེ་ཞེས་བྱ་བ། བྱང་ཆུབ་སེམས་དཔའ་ཐབས་མཁས་པའོ་ཞེས་བྱ་བའི་བར་གྱི་གསུངས་པ་ཡིན་ནོ།

 ། དོན་ནི་ཤེས་རབ་ཀྱི་ཕ་རོལ་ཏུ་ཕྱིན་པས་སྦྱིན་པ་ནས་རྣམ་པ་ཐམས་ཅད་མཁྱེན་པའི་བར་མི་དམིགས་ཀྱང༌། ཀུན་རྫོབ་ཀྱི་ཡུལ་ཅན་གྱི་ཐབས་མཁས་པས་ཕྱིན་ཅི་མ་ལོག་པར་སྤྱོད་པ་ནི་ཐར་པའི་ཆ་མཐུན་གྱི་སྤྱིའི་མཚན་ཉིད་ཞེས་བྱ་བའི་དོན་ནོ། ། གཉིས་པ་དད་པ་ལ་སོགས་པ་སོ་སོའི་མཚན་ཉིད་ནི། སངས་རྒྱས་སོགས་དམིགས་དད་པ་དང༌། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་གཉིས་ཏེ། དེ་ཡང་མདོ་ནས། འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཁྲིམས་དང་ཞེས་བྱ་བ་ལ་སོགས་པས་སོ་སོའི་མཚན་ཉིད་རྣམ་པ་ལྔར་གསུངས་པ་བཞིན་ནོ། ། གསུམ་པ་ཆེ་འབྲིང་གི་དབྱེ་བ་ནི། རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། ། ཅེས་བྱ་བས་བསྟན་ཏོ། ། འདིའི་དོན་ཡང་རྣོན་པོ་ནི་ཆེན་པོའོ། ། རྟུལ་པོ་ནི་ཆུང་ངུའོ། ། འབྲིང་ཡང་ཤུགས་ཀྱིས་གོ་བས་ཆེན་པོ་དང་ཆུང་ངུ་དང་འབྲིང་གསུམ་དུ་བལྟའོ། ། ཞེས་བྱ་བའོ། ། དེ་ཡང་མདོ་ནས། བཅོམ་ལྡན་འདས་ཀྱིས་གང་འདི་སྐད་དུ་ཞེས་བྱ་བ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་བར་རང་བཞིན་གྱིས་སྟོང་ངོ་ཞེས་བྱའི་བར་གྱིས་ནི་ཆེན་པོའོ། ། དེ་ནས་ཚེ་དང་ལྡན་པ་ཤ་རིའི་བུས་ཞེས་བྱ་བ་ནས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ལྡོག་པའི་ཆོས་དེ་ལྟ་བུ་ཡོད་དམ་ཞེས་བྱ་བའི་བར་གྱིས་ནི་ཆུང་ངུའོ། ། གནས་བརྟན་རབ་འབྱོར་ཀྱིས་ཆོས་ཀྱི་ཚུལ་དང་རྣམ་པ་དེ་ལྟར་བསྟན་པ་ལྟར་ན་ཞེས་བྱ་བ་ལ་སོགས་པས་ནི་འབྲིང་གསུངས་སོ། ། ཡང་ན་དད་པ་ལ་སོགས་པའི་མཚན་ཉིད་བསྟན་པ་དང་བཤད་པས་ནི་ཆུང་ངུ་སྟེ་ཆུང་ངུ་ཉེ་བར་བཟུང་ནས་ཐུན་མོང་བ་དང་སོ་སོའི་མཚན་ཉིད་བཤད་དེ་སྔར་ཆེན་པོ་བརྗོད་པ་ཉིད་དང་བྱང་ཆུབ་པར་དཀའ་བ་དང༌། དེའི་འཐད་པ་གསུངས་པས་ནི་འབྲིང་ངོ། ། གཟུགས་ལ་སོགས་པའམ་དེ་ལས་གཞན་ནམ་དེའི་དེ་བཞིན་ཉིད་དམ་དེ་ལས་གཞན་བྱང་ཆུབ་ལས་ལྡོག་པ་བཀག་པས་ནི་ཆེན་པོ་བསྟན་པ་ཡིན་ནོ་ཞེས་དེ་ལྟར་ཆེ་འབྲིང་གི་བཤད་པ་རྣམ་པ་གཉིས་སུ་འཕགས་པ་རྣམ་གྲོལ་སྡེས་གསུངས་སོ།

། འདིར་དབང་པོ་རྣོན་པོས་བྱང་ཆུབ་རྟོགས་པར་སླ་ལ་དེ་དག་ཉིད་ལ་རྟུལ་པོས་ནི་རྟོགས་པར་དཀའ་བོ་ཞེས་བྱ་བ་འདི་ནི་ཆོས་ཉིད་ཡིན་པས། ཤུགས་ཀྱིས་ན་འབྲིང་པོ་རྣམས་ཀྱིས་ནི་རང་སངས་རྒྱས་ཀྱི་བྱང་ཆུབ་རྟོགས་ལ་ཆུང་ངུ་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ། ། ཞེས་བྱ་བས་རྣོན་པོ་ནི་བྱང་ཆུབ་སེམས་དཔའ། རྟུལ་པོ་ལ་འབྲིང་རང་སངས་རྒྱས། རྟུལ་པོ་ཆུང་ངུ་ནི་ཉན་ཐོས་ཀྱི་རིགས་ཅན་དུ་བཤད་པ་ཡིན་ཏེ། རྟུལ་པོས་འབྲིང་དང་ཆུང་ངུ་བཟུང་བའི་དོན་ཏོ། ། དེས་ན་བཤད་པ་འདི་འཁྲུལ་བར་ཤེས་པར་བྱ་བའོ། ། འདི་ནི་སྦྱོར་བ་འདི་ལ་དང་པོ་ཞུགས་པས་རང་ཉིད་བསྟན་པ་ལ་འཇུག་པའམ། གཞན་དག་ཀྱང་བསྟན་པ་ལ་འཇུག་པར་བྱེད་ནུས་པ་ཡིན་ཏེ། རང་གིས་ཐོབ་པའི་སྦྱོར་བ་ལ་འགོད་པའི་མཐུ་ཁྱད་པར་ཅན་ཐོབ་པའི་ཕྱིར་ཏེ། རང་ཉིད་མ་ཞུགས་པ་ལ་ལྟོས་ན་རང་ཉིད་ཞུགས་པ་མཐུ་ལྷག་པའི་ཕྱིར་རོ། ། སྦྱོར་བ་རྫོགས་པའི་དུས་ནི་ངེས་པར་འབྱེད་པའི་ཆ་དང་མཐུན་པའོ། ། འདི་ལ་དང་པོ་དྲོད་རྣམ་པ་གསུམ་གྱི་དམིགས་པ་ནི་སེམས་ཅན་ཐམས་ཅད་དོ། ། རྣམ་པ་ནི་ཚེ་འདི་ལ་བདེ་བ་ཐོབ་ཅིང་སྡུག་བསྔལ་དང་བྲལ་བའི་རྣམ་པ་སྟེ། མཉམ་པ་དང་རྣམ་པར་འཚེ་བ་མེད་པ་དང༌། ཕ་རོལ་ཏུ་བདེ་བ་ཐོབ་ཅིང་སྡུག་བསྔལ་དང་བྲལ་བའི་རྣམ་པ་བྱམས་པ་དང༌། ཕན་པ་དང་ཁོང་ཁྲོ་བ་མེད་པ་དང༌། འདི་དང་ཕ་རོལ་གཉིས་ཀར་བདེ་བ་ཐོབ་ཅིང་སྡུག་བསྔལ་དང་བྲལ་བའི་རྣམ་པ་ཕ་དང་མ་ལ་སོགས་པའི་རྣམ་པ་ལྔ་ནི། རིམ་པ་བཞིན་ཆུང་ངུ་དང་འབྲིང་དང་ཆེན་པོའི་རྣམ་པའོ། ། རྩེ་མོ་ལ་སོགས་པའི་དམིགས་པ་ནི་སྔ་མ་བཞིན་སེམས་ཅན་ཐམས་ཅད་དོ། ། དེ་ལ་བདག་ཉིད་སྡུག་བསྔལ་གྱི་རྒྱུ་མི་དགེ་བ་བཅུ་ལས་ལྡོག་པ་ལ་གནས་ཤིང་གནས་དེ་ལ་འགོད་པ་དང་བསྔགས་པ་བརྗོད་པ་དང་མཐུན་པས་དགའ་བར་བྱེད་པ་ནི་ཆུང་ངུའོ། ། བདག་ཉིད་བདེ་རྒྱུ་ཕ་རོལ་ཏུ་ཕྱིན་པ་དྲུག་ལ་གནས་པས་གཞན་དེ་ལ་འགོད་པ་ལ་སོགས་པ་ནི་འབྲིང་གིའོ།

། བདག་ཉིད་བདེ་བ་དང་སྡུག་བསྔལ་ཕྱིན་ཅི་ལོག་མེད་པའི་མཚན་ཉིད་ལ་གནས་ནས་གཞན་འགོད་པ་ལ་སོགས་པ་ནི་རྩེ་མོ་ཆེན་པོའི་རྣམ་པ་སྟེ། སྦྱིན་པ་ལ་སོགས་པ་ལ་གནས་པས་ཞེས་བྱ་བ་ལ་སོགས་པས་སྒྲས་སྟོང་པ་ཉིད་ལ་གནས་པ་ཡང་བསྡུས་པའོ། ། བདག་འཕགས་པའི་ལམ་བདེན་པ་ཤེས་པ་ལ་གནས་པ་དང༌། འབྲས་བུ་མངོན་དུ་བྱེད་ཀྱང་ཡང་དག་པའི་མཐར་མི་ལྟུང་བ་དང༌། བྱང་ཆུབ་སེམས་དཔའི་སྐྱོན་མེད་པ་ལ་འཇུག་པ་ལ་གནས་པས་གཞན་དག་དེ་རྣམས་ལ་འགོད་པ་ནི། རིམ་པ་བཞིན། བཟོད་པ་ཆུང་ངུ་ལ་སོགས་པ་གསུམ་གྱི་རྣམ་པའོ། ། ཡང་བདག་ཉིད་ཁྱད་པར་མེད་པར་གསུམ་གྱི་སྒོ་ནས་སེམས་ཅན་སྨིན་པར་བྱེད་པ་ལ་གནས་པ་དང༌། ཁྱད་དུ་བྱང་ཆུབ་སེམས་དཔའི་ལམ་ལ་ངེས་པར་སྦྱོར་བ་ལ་གནས་པ་དང་ཕུན་སུམ་ཚོགས་པ། ཐམས་ཅད་ཀྱི་མཐར་ཐུག་པ་རྣམ་པ་ཐམས་ཅད་མཁྱེན་པའི་ཡེ་ཤེས་བསྐྱེད་པ་ལ་གནས་པ་དང༌། གཞན་དེ་དག་འགོད་པ་དང་བསྔགས་པ་བརྗོད་པ་དང་མཐུན་པར་དགའ་བར་བྱེད་པ་ནི་རིམ་པ་བཞིན་དཀོན་མཆོག་གསུམ་གྱི་རྣམ་པའོ། ། འདི་ཐམས་ཅད་སྦྱོར་ལམ་གྱི་རྗེས་ཐོབ་ཀྱི་དམིགས་པ་དང་རྣམ་པས་དེ་ལ་བསྟན་པ་ཡིན་ནོ། ། འདི་ནི་སྦྱོར་བ་འདི་ཡོངས་སུ་རྫོགས་པས་ན་ངེས་པར་འབྱེད་པའི་ཆ་དང་མཐུན་པའི་གནས་སྐབས་སུ། གཉེན་པོ་སྐྱེད་པ་དང་ཉོན་མོངས་པ་སྤང་བ་ལ་མཐུ་ཐོབ་པ་ཡོངས་སུ་སྨིན་པའི་གནས་སྐབས་སོ། ། དེ་ལྟར་ཐོབ་པའི་དུས་བཤད་ནས་བསྒོམས་པའི་ནུས་པ་སྟོན་ཏོ། ། དེ་ཡང་སྒོམ་པ་པོའི་རྟེན་གྱི་དབྱེ་བ་དང༌།དེ་ལ་ཡོད་པའི་ནུས་པའི་དབྱེ་བ་གཉིས་ཀྱིས་སྟོན་ཏོ། །དེ་ལ་སྒོམ་པ་པོའི་རྟེན་གྱི་དབྱེ་བ་ལ་བཞི་ལས། དང་པོ་མདོར་བསྟན་པ་ནི། དེ་དེ་ཡན་ལག་གནས་བཟུང་སྟེ། ། ཞེས་བྱ་བའི་ཚིགས་སུ་བཅད་པ་གཅིག་འགྲེལ་པ་དང་བཅས་པའོ། ། གཉིས་པ་སྦྱོར་བ་ལ་གནས་པའི་མཚན་ཉིད་ནི་གཟུགས་ལ་སོགས་ལས། ཞེས་བྱ་བ་ལ་སོགས་པས་བསྟན་པ་དང་དེ་ཉིད་བཤད་པ་གཟུགས་ལ་སོགས་ལས་ལྡོག་པ་དང༌། ། ཞེས་བྱ་བ་ལ་སོགས་ཚིག་བཤད་དྲུག་པོ་འགྲེལ་པ་དང་བཅས་པའོ།

། འདི་དག་ཀྱང་སྔ་མ་བཞིན་རྗེབ་ཐོབ་ཀྱི་བློ་བསྒོམས་པའི་སྟོབས་ཀྱིས་ངོ་བོ་ཉིད་ཀྱིས་སྐྱེ་བའི་དམིགས་རྣམ་ཡིན་ནོ། ། གསུམ་པ་མཐོང་ལམ་ལ་གནས་པའི་རྟགས་ཀྱང༌། ཚིགས་བཅད་ཅིག་གིས་བསྟན་ནས། ཚིགས་སུ་བཅད་པ་ལྔས་བཤད་པའོ། ། འདི་ཡང་རྗེས་ཐོབ་ཀྱི་སྒོ་ནས་དེ་ལ་གནས་པའི་བྱང་ཆུབ་སེམས་དཔའ་མཚོན་པའོ། ། བཞི་པ་ནི་སྒོམ་ལམ་ལ་གནས་པའི་མཚན་ཉིད་དོ། ། འདི་ལ་རྣམ་པ་དྲུག་ལས། སྒོམ་པའི་ལམ་གྱིས་ཁྱད་པར་དུ་བྱེད་པའི་ཆོས་ནི། སྒོམ་པའི་ལམ་ནི་ཟབ་པ་སྟེ་ཞེས་བྱ་བ་ལ་སོགས་པའོ། ། སྟོང་པ་ཉིད་ལ་སོགས་པ་ཞེས་བྱ་བ་ནི། སྟོང་པ་ཉིད་མཚན་མ་མེད་པ་དང་སྨོན་པ་མེད་པ་དང་མངོན་པར་འདུ་བྱ་བ་མེད་པ་དང༌། སྐྱེ་བ་མེད་པ་དང༌། འདོད་ཆགས་དང་བྲལ་བ་དང༌། འགོག་པ་དང་ཞི་བ་དང་དེ་བཞིན་ཉིད་ཡང་དག་པའི་མཐའ་སྟེ། དེ་དག་ནི་ཟབ་མོ་ཡིན་ནོ། ། ཇི་ལྟར་ཞེ་ན། ཟབ་མོའི་མཚན་ཉིད་མཐའ་གཉིས་དང་བྲལ་བའི་ཕྱིར་རོ་ཞེས་སྟོན་པ་ནི་ཟབ་པ་དེ་ནི་ཞེས་བྱ་བ་ལ་སོགས་པའོ། ། གཉིས་ངོ་བོ་སྟོན་པ་ནི། དེ་དེ་ཡན་ལག་དང་ཞེས་བྱ་བ་ལ་སོགས་པའོ། ། གསུམ་པ་དབྱེ་བ་སྟོན་པ་ནི། དེ་ནི་རྒྱུན་ཆགས་ཡིན་ཕྱིར་ཞེས་བྱ་བ་ལ་སོགས་པའོ། ། དབྱེ་བ་འདི་ཉིད་ལ་ཉུང་བར་དོགས་པ་སྤོང་བ་ནི། གྲངས་མེད་ལ་སོགས་བསྟན་པ་རྣམས་ཞེས་བྱ་བ་ལ་སོགས་པའོ། ། བཞི་པ་བྱེད་པ་སྟོན་པས་རྩོད་པ་འགོད་པ་ནི་དངོས་པོ་བརྗོད་དུ་མེད་པ་ལ་ཞེས་བྱ་བའི་ཚིགས་སུ་བཅད་པ་གཅིག་འགྲེལ་པ་དང་བཅས་པའོ། ། དེ་ལ་ལན་གསུངས་པ་ནི་བྱང་ཆུབ་ཇི་ལྟར་དེ་བཞིན་དུ་བྱ་བ་ཚིགས་བཅད་གཅིག་གོ ། བཤད་མ་ཐག་པའི་ཚིགས་སུ་བཅད་པ་འདི་གསུམ་གྱི་དོན་སློབ་དཔོན་སེང་གེ་བཟང་པོ་ལྟར་ན་གཞུང་ནས་གསལ་བར་ཟད་དོ། ། ཡང་ཇི་ལྟ་བ་དང་སྦྱར་ནས་བཤད་པར་བྱ་སྟེ། བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པ་འཕེལ་བས་སྒོམ་པའི་ལམ་ཆེན་པོའི་ཆེན་པོ་གསུངས་ལ། དོན་དམ་པར་དེ་དག་གསུམ་གྱི་མཚན་ཉིད་མི་འདྲ་བ་ཞུས་པའི་ལན་དུ་ཕྱིན་ཅི་ལོག་གི་སྒྲོ་བཏགས་འགོག་པའི་སྒོ་ནས་མི་འདྲ་བའི་ཁྱད་པར།

རབ་འབྱོར་གྲངས་མེད་པ་ཞེས་བྱ་བ་ནི་འདུས་བྱས་ཀྱི་ཁམས་འདུས་མ་བྱས་ཀྱི་ཁམས་སུ་བགྲང་བར་ཉེ་བར་མི་འགྲོ་བའོ། ། གཞལ་དུ་མེད་པ་ཞེས་བྱ་བ་ནི་དུས་གསུམ་ལ་ཚད་མི་དམིགས་པའོ། །ཚད་མེད་པ་ཞེས་བྱ་བ་ནི་རྣམ་པ་འགས་ཀྱང་ཚད་གཟུང་བར་བྱ་བ་མ་ཡིན་ཏེ། ཞེས་བྱ་བ་དང༌། དེ་ལ་གཟུགས་ལ་སོགས་པ་ཐམས་ཅད་དེ་ལྟར་ཡིན་པའི་རྣམ་གྲངས་ཡོད་དམ་ཞེས་ཞུས་པ་དང༌། ཡོད་པར་ཞལ་གྱིས་བཞེད་པ་དང༌། རྣམ་གྲངས་དེ་གང་ཡིན་ཞུས་པ་དང༌། སྟོང་པ་ཉིད་ཀྱིས་དེ་ལྟར་ཡིན་པར་གསུངས་པ་ལ། སྟོང་པ་ཉིད་ལ་དབྱེ་བ་མེད་པས་དེ་གསུམ་གྱི་དོན་ཐད་དུ་རྟག་པར་མི་ནུས་པས་ན་དེ་གསུམ་ལ་དོན་དང་ཡི་གེའི་སྒོ་ནས་ཁྱད་པར་མེད་པར་ཞུས་པ་བརྩད་པ་ཡིན་པར་བྱས་ནས། གྲངས་མེད་ལ་སོགས་བསྟན་པ་རྣམས། ། དམ་པའི་དོན་དུ་བཟོད་མ་ཡིན། ། ཞེས་བྱ་བས་བསྡུས་ཏེ་བརྗོད་དོ། ། སྟོང་པ་ཉིད་ཀྱི་གྲངས་མེད་པ་ལ་སོགས་པ་ནི་ཡིན་པར་རྟོག་ན་རྣམ་པ་གསུམ་དུ་མི་འཐད་པས་གསུམ་དུ་བརྗོད་པ་འགལ་ལོ་ཞེས་བྱ་བའི་དོན་ཏོ། ། དོན་དམ་པར་སྒྲུབ་པའི་སྒོ་ནས་དོན་གསུམ་མེད་ཀྱང་མངོན་པར་ཞེན་པའི་འཛིན་པ་གཅོད་པའི་སྒོ་ནས་ཚིགས་སུ་བརྗོད་ཀྱི། སྟོང་པ་ཉིད་ལ་ནི་བརྗོད་པར་བྱ་བའི་བདག་ཉིད་ཀྱང་མེད་ན་སྒྲུབ་པའི་སྒོ་ནས་དོན་གསུམ་ཐ་དད་པར་ལྟ་ག་ལ་ཡོད་ཅེས་ལན་འདེབས་པ་ནི། ཀུན་རྫོབ་ཏུ་ནི་ཐུགས་བརྩེ་བའི། ། རྒྱུ་མཐུན་དེ་དག་ཐུབ་པ་བཞེད་ཅེས་བྱ་བ་སྟེ། སྒྲོ་བཏགས་སེལ་བའི་དགོས་པ་ལ་ལྟོས་ཏེ། གསུམ་དུ་གསུངས་ཤིང་དེ་བཞིན་དུ་སྟོང་པ་ཉིད་ལ་ཞེན་པ་འགོག་པའི་ཚིག་གཞན་དག་ཀྱང་གསུངས་པས་མི་འགལ་བའི་དོན་ཏེ། འདིའི་མདོ་ནི། རབ་འབྱོར་དེ་དེ་བཞིན། དེ་དོན་དང་ཡི་གེས་ཐ་དད་པ་མི་དམིགས་ཏེ། འོན་ཀྱང་བརྗོད་དུ་མེད་པའི་དོན་དེ་ལ་དེ་པས་མི་ཟད་པ་ཞེའམ་གྲངས་མེད་པའི་གཞལ་དུ་མེད་པའམ་ཚད་མེད་པའམ་སྟོང་པའམ་མཚན་མ་མེད་པའམ་སྨོན་པ་མེད་པའམ་མངོན་པར་འདུ་བྱ་བ་མེད་པའམ་སྐྱེ་བ་མེད་པའམ་འདོད་ཆགས་དང་བྲལ་བའམ་འགོག་པ་ཞེས་སམ་མྱ་ངན་འདས་པ་ཞེས་མངོན་པར་བརྗོད་པ་གང་ཡིན་པ་འདི་ནི་དེ་པའི་ཐུགས་རྗེ་ཆེན་པོའི་རྒྱུ་མཐུན་གྱི་བསྟན་པ་ཡིན་ཏེ།

ཞེས་གསུངས་པ་ཡིན་ནོ། ། གལ་ཏེ་སྒྲོ་འདོགས་སེལ་བའི་མཚན་ཉིད་དབང་གིས་བརྗོད་པས་གདུལ་བྱ་ལ་འབྲས་བུ་བསྐྱེད་པར་ཟད་ཀྱི་སྟོང་པ་ཉིད་བརྗོད་པར་བྱ་བའི་བག་ཆགས་དང་བྲལ་བ་ཡིན་ན་མི་མཐུན་པའི་ཕྱོགས་ཉམས་པ་དང་གཉེན་པོ་འཕེལ་བ་མི་འཐད་པར་བསམས་ནས། འཕགས་པ་རབ་འབྱོར་གྱིས་གསོལ་བ་ནི། བཅོམ་ལྡན་འདས་བརྗོད་དུ་མ་མཆིས་པའི་དོན་ལ་འཕེལ་བའམ་ཡོངས་སུ་འགྲིབ་པ་མ་མཆིས་སམ་ཞེས་བྱ་བ་ནས། སྦྱིན་པའི་ཕ་རོལ་ཏུ་ཕྱིན་པ་ནས་སངས་རྒྱས་ཀྱི་ཆོས་མ་འདྲེས་པའི་བར་ལ་འཕེལ་འགྲིབ་མེད་པས་ཕ་རོལ་ཏུ་ཕྱིན་པ་ནས་མ་འདྲེས་པའི་བར་དང་རྣམ་པ་ཐམས་ཅད་མཁྱེན་པ་ཉིད་ཀྱང་དེ་བཞིན་དུ་མེད་པས་བྱང་ཆུབ་ཏུ་འཚང་རྒྱ་བ་མེད་པར་ཞུས་པའི་དོན། རྩོད་པའི་ངག་གིས་བསྡུས་པ་ནི། དངོས་པོ་བརྗོད་དུ་མེད་པ་ལ། ། ཞེས་བྱ་བའི་ཚིགས་སུ་བཅད་པའོ། ། བརྗོད་དུ་མེད་པའི་དོན་ལ་དོན་དམ་པར་འཕེལ་བ་དང་འགྲིབ་པ་ཉིད་ཀྱིས་ཐབས་མཁས་པའི་དོན་བྱང་ཆུབ་སེམས་དཔའི་དོན་དམ་པར་འཕེལ་འགྲིབ་མེད་ཅིང་བྱང་ཆུབ་ཐོབ་པར་ཡང་མེད་པར་རྟོག་པས་རློམ་པ་ཐམས་ཅད་དང་བྲལ་བའི་བློས་ཐ་སྙད་ཙམ་དུ་དེ་ཐམས་ཅད་དམིགས་ནས་སྒྲུབ་ཅིང་བླ་ན་མེད་པའི་བྱང་ཆུབ་ཇི་ལྟ་བ་བཞིན་མཚན་མ་མི་དམིགས་པས་བྱང་ཆུབ་ཏུ་བསྔོ་བ་དགེ་བའི་རྩ་བ་རྣམ་པར་འཕེལ་བ་དང་མི་མཐུན་པའི་ཉམས་པ་ཐ་དད་དུ་ཡོད་པས་བྱང་ཆུབ་ཐོབ་པར་བྱེད་དོ། ། ཞེས་ལན་འདེབས་པ་ནི། བྱང་ཆུབ་ཇི་ལྟ་དེ་བཞིན་དུ། ། མོས་པས་དགེ་བའི་རྩ་བ་སྒྲུབ་ཅིང་ཡོངས་སུ་བསྔོ་བ། འདི་ནི་འདོད་པའི་དོན་སྒྲུབ་བྱེད། ། དེ་གཉེན་པོ་འཕེལ་བ་དང་མི་མཐུན་པ་ཉམས་པས་བྱང་ཆུབ་ཐོབ་པར་བྱེད་པའོ། ། འདི་ནི་མདོ་ལས་རབ་འབྱོར་དེ་དེ་བཞིན་ཏེ་ཞེས་བྱ་བ་ནས་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱེད་པའི་ཚེ་བདག་ནི་ཤེས་རབ་ནས་སྦྱིན་པའི་ཕ་རོལ་ཏུ་ཕྱིན་པའི་བར་རྣམ་པར་འཕེལ་ལོ་སྙམ་དུ་མི་བསམ་གྱི།

ཤེས་རབ་ཀྱི་བར་འདི་ནི་ཐ་སྙད་ཙམ་མོ་སྙམ་ཞིང་དེ་ལྟར་སྤྱོད་པའི་ཚེ་དགེ་བའི་རྩ་བ་དེ་དག་བྱང་ཆུབ་ཏུ་བསྔོ་སྟེ་བྱང་ཆུབ་ཇི་ལྟ་བཞིན་དུ་ཡོངས་སུ་བསྔོའོ་ཞེས་བྱ་བའི་བར་དུ་གང་གསུངས་པ་ཡིན་ནོ། ། གསོལ་བ་བཅོམ་ལྡན་འདས་བྱང་ཆུབ་ཇི་ལྟ་བུ་ལགས། བཀའ་བསྩལ་པ་ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བ་དེ་བཞིན་དུ་བླ་ན་མེད་པའི་བྱང་ཆུབ་བོ། ། གསོལ་བ་ཇི་ལྟར་ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བར་བླ་ན་མེད་པའི་བྱང་ཆུབ་ལ། བཀལ་བསྩལ་པ་གཟུགས་ཀྱི་དེ་བཞིན་ཉིད་ཇི་ལྟ་བར་བླ་ན་མེད་པའི་བྱང་ཆུབ་བོ་ཞེས་བྱ་བ་ལ་སོགས་པའི་དོན་གསུངས་པ་ནི། བྱང་ཆུབ་དེ་བཞིན་ཉིད་མཚན་ཉིད། ། དེ་ཡང་དེ་ཡི་མཚན་ཉིད་བཞེད། ། ཅེས་བྱ་བའོ། ། ལྔ་པ་སྒོམ་ལམ་གྱི་འབྲས་བུ་བསྟན་པའི་དོན་དུ་རྩོད་པ་དགོད་པ་ནི། སེམས་ནི་སྔ་མས་ཞེས་བྱ་བ་ལ་སོགས་པའོ། ། དེའི་ལན་ནི། མར་མེ་དཔེ་ཡི་ཚུལ་གྱིས་ནི་ཞེས་བྱ་བ་ལ་སོགས་པའོ། ། དྲུག་པ་ཟབ་མོའི་དོན་རྟོགས་པའི་ཆོས་དང་ལྡན་པ་ཁོ་ན་ཕྱིར་མི་ལྡོག་པའི་མཚན་ཉིད་དུ་སྦྱར་བ་ནི། ཇི་སྐད་མོས་པའི་དཔེ་ཁོ་ནས་ཞེས་བྱ་བ་ལ་སོགས་པའོ། ། སེམས་བསྐྱེད་པ་སྔ་མ་དང་ཕྱི་མ་འབའ་ཞིག་ལས་མ་ཡིན་དགེ་མེད་པར་ཡང་མ་ཡིན་ལ་འཚང་ཡང་རྒྱ་བ་ནི་རྟེན་ཅིང་འབྲེལ་བར་འབྱུང་བ་ཟབ་མོ་ཞེས་གསོལ་བ་ལ། ལན་དུ་སེམས་འགགས་པ་ཕྱིས་མི་སྐྱེ་བར་གསུངས་པས་རྒྱུ་ལ་འབྲས་བུ་མེད་པར་དེ་ཉིད་ཡོད་ན་སྐྱེ་བ་རྟོགས་པར་དཀའ་བ་དང༌། འགགས་པའི་ངང་ཅན་འགགས་པས་དེ་རྟོགས་པར་དཀའ་བ་དང༌། དེ་བཞིན་ཉིད་མི་འགྱུར་བར་ཇི་ལྟ་བ་བཞིན་གནས་ཀྱང་རྟག་པའི་རང་བཞིན་མ་ཡིན་པས་དེའི་དེའི་རང་བཞིན་རྟོགས་པར་དཀའ་བ་དང༌། དེ་བཞིན་ཉིད་སེམས་མ་ཡིན་ལ་སེམས་ལས་གཞན་ན་ཡང་མེད་ཅིང་སེམས་དང་དེ་བཞིན་ཉིད་ཕན་ཚུན་དབེན་ཡང་དེ་བཞིན་ཉིད་སེམས་ཀྱིས་ཤེས་པར་བྱ་བ་རྟོགས་པར་དཀའ་བ་དང༌། དེ་ཉིད་ཀྱི་ཕྱིར་སེམས་ཀྱིས་དེ་བཞིན་ཉིད་མི་མཐོང་ཡང་སེམས་དེ་བཞིན་ཉིད་ཤེས་པར་བྱེད་པ་ཡིན་པ་རྟོགས་དཀའ་བ་དང༌།

དེ་ལྟར་སྤྱོད་པ་ཅི་ལ་ཡང་མི་སྤྱོད་པས་ཡིན་པ་རྟོགས་པར་དཀའ་བ་དང༌། མཚན་མ་དང་མཚན་མ་མེད་པའི་འདུས་ཤེས་རྣམ་པར་བཤིག་པ་ཉིད་གཉིས་མེད་པའི་མཚན་ཉིད་ཡིན་པ་རྟོགས་པར་དཀའ་བ་དང༌། ཏིང་ངེ་འཛིན་གསུམ་ལ་གནས་པ་མི་སྤཽང་བར་སེམས་ཅན་སྨིན་པར་བྱེད་པའི་ཐབས་མཁས་པ་རྟོགས་པར་དཀའ་བ་ནི། རིམ་པ་བཞིན་སྐྱེ་བ་ཟབ་པ་ལ་སོགས་པ་རྣམ་པ་བརྒྱད་ཡིན་ནོ། ། དེ་ཉིད་འཆད་པ་ནི་སྐད་ཅིག་མ་སྔ་མ་དང་ཞེས་བྱ་བ་ལ་སོགས་པ་སྟེ། བཤད་པ་ཉིད་གསལ་བར་ཟད་དོ། ། རྟེན་གྱི་དབྱེ་བ་གསུངས་ནས་དེ་ལ་ཡོད་པའི་ནུས་པའི་དབྱེ་བ་གསུམ་སྟེ། སྐུ་གསུམ་ཐོབ་པར་བྱེད་པའོ། ། དེ་ལ་ཆོས་ཀྱི་སྐུ་ཐོབ་བར་བྱེད་པའི་ནུས་པ་གནས་སྐབས་གསུམ་ལ་གནས་པའི་གང་ཟག་དང་འབྲེལ་བ་སྤྱིར་གསུངས་པ་ནི་ཆོས་རྣམས་རྨི་ལམ་འདྲ་བའི་ཕྱིར་ཞེས་བྱ་བ་ལ་སོགས་པའོ།

 ། ཞིང་ཡོངས་སུ་དག་པར་བྱེད་པ་ནི་གཟུགས་ཀྱི་སྐུ་དང་བཤད་པའི་ཆོས་ལ་ལོངས་སྤྱོད་པའི་རྒྱུ་ཡིན་པས། སྐུ་གཉིས་ཐོབ་པར་བྱེད་པའི་རྒྱུ་ཡིན་ཏེ། སེམས་ཅན་འཇིག་རྟེན་དེ་བཞིན་དུ། ། ཞེས་བྱ་བ་ལ་སོགས་པའོ། ། སྤྲུལ་པའི་སྐུ་ཐོབ་པར་བྱེད་པའི་ནུས་པ་ནི་ཐབས་མཁས་པ་སྟེ། བྱང་ཆུབ་སེམས་དཔའི་ཐབས་མཁས་པ་འདི་ལ་བསླབས་པས། སངས་རྒྱས་ཀྱི་མཛད་པ་ལྷུན་གྱིས་གྲུབ་པར་འཇུག་པས་གཞན་གྱི་དོན་བྱེད་པ་ཡིན་ནོ། །ཐབས་མཁས་པའི་ནི་ཁྱད་པར་ཅན་གྱི་ཡུལ་ལ་དམིགས་པའི་སྦྱོར་བ་ཡིད་ལ་བྱེད་པའི་མཚན་ཉིད་ཅན་ཡིན་པས། འདི་ཡི་ཡུལ་དང་སྦྱོར་བ་ཡང༌། ། ཞེས་སྤྱིའི་རང་བཞིན་གསུངས་ཏེ། ཡུལ་ལ་འཇུག་པའི་སྦྱོར་བ་ཡིད་ལ་བྱེད་པ་དེའི་མཚན་ཉིད་ཞེས་བྱ་བའི་དོན་ཏོ། ། དེ་ན་ཡང་མདོ་ནས། སྟོང་པ་ཉིད་ཀྱི་ཏིང་ངེ་འཛིན་ལ་སོགས་པ་ནས་དྲན་པ་ཉེ་བར་བཞག་པ་དང་བདེན་པ་དང་མ་འདྲེས་པའི་བར་ལ་ཇི་ལྟར་བསླབ་པར་བྱ་ཞེས་ཞུས་པའི་ཡུལ་ཉེ་བར་བཀོད་པ་དང༌། དེའི་ལན་གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དང༌། ཁམས་གསུམ་པ་ལ་མི་གཡེང་བར་རྟོགས་པ་དང་དེ་དག་དེ་ཁོ་ནར་མི་མཐོང་བ་དང་མཐོང་བས་མངོན་དུ་མི་བྱེད་པར་གསུངས་པས་ནི། ཡོངས་སུ་འདྲིས་པར་བྱེད་ཀྱི་མངོན་དུ་མི་བྱེད་པའི་རང་བཞིན་དུས་དང་དུས་མ་ཡིན་པ་ཤེས་པའི་སྦྱོར་བ་ཡིད་ལ་བྱེད་པ་ཐབས་མཁས་པའི་རང་བཞིན་བསྟན་ཏོ། ། ཡུལ་དེ་ལྟ་བུ་ལ་འཇུག་པའི་སྦྱོར་བ་ཡང༌། རྣམ་པ་བཅུ་ཞེས་བྱ་བར་འབྲེལ་བས་ནི་རབ་ཏུ་དབྱེ་བའི་མཚན་ཉིད་བསྟོན་ཏོ། ། དགྲ་བོ་ལས་འདའ་བའི་ཐབས་མཁས་པ་ནི། བསམ་གདུལ་བྱ་ཕྱིར་རྒོལ་བ་ལས་ཐར་བར་བྱེད་པའི་སྦྱོར་བ་སྟེ། སྐྱེས་བུ་སྒྱུ་རྩལ་ལ་བྱང་བས་གཉེན་བཤེས་དགྲ་བོ་ལས་ཐར་བར་བྱེད་པའི་དཔེས་བསྟན་ཏོ། ། མི་གནས་པའི་ཐབས་མཁས་པ་ནི་སྟོང་པ་ལ་སོགས་མངོན་དུ་བྱེད་པའི་ཚུལ་གྱིས་མི་གནས་པས་དེ་ལ་གནས་པ་སྟེ། འདབ་ཆགས་བྱ་བར་སྣང་ལ་མི་བརྟེན་པར་གནས་པའི་དཔེ་བསྟན་ཏོ།

། ཤུགས་ཀྱིས་ཇི་ལྟར་འཕངས་པ་བཞིན་མངོན་དུ་བྱེད་པའི་ཐབས་མཁས་པ་ནི། བསམ་པའི་འཕེན་ཤུགས་ཀྱིས་སྟོབས་ཀྱིས་ས་གཉིས་སུ་མི་ལྟུང་བར་དུས་ཇི་ལྟ་བ་བཞིན་རྣམ་པ་ཐམས་མཁྱེན་པ་ཐོབ་པར་བྱེད་པའོ། ། ཐུན་མོང་མ་ཡིན་པའི་ཐབས་མཁས་པ་ནི། སེམས་ཅད་ཐམས་ཅད་མི་གཏོང་བའི་བསམ་པས་དམ་པ་མ་ཡིན་པའི་ཆོས་ལ་གནས་པ་སྒྲོལ་བར་བྱེད་པས་གཞན་གྱིས་མི་ལུས་པ་དཀའ་བའི་སྦྱོར་བ་ཉམས་སུ་ལེན་པའོ། ། མ་ཆགས་པའི་ཐབས་མཁས་པ་ནི། སྟོང་པ་ཉིད་ལ་སོགས་པ་གནས་ཟབ་མོ་ལ་རྟོགས་པས་སེམས་ཅན་གྱི་ཕྱིན་ཅི་ལོག་ཐམས་ཅད་སྤོང་ཞིང་རྣམས་པར་ཐར་པའི་སྒོ་ལ་སྙོམས་པར་འཇུག་ཀྱང༌། འབྲས་བུ་མངོན་དུ་མི་བྱེད་པས་དེ་ལ་མ་ཆགས་པ་དང་ཕ་རོལ་ཏུ་ཕྱིན་པའི་རོ་མི་མྱང་བས་དེ་དག་རྣམ་པར་འཕེལ་བར་བྱེད་པའོ། ། མི་དམིགས་པའི་ཐབས་མཁས་པ་ནི། དམིགས་པར་ལྟ་བ་སྤང་བའི་དོན་དུ་བྱང་ཆུབ་ཐོབ་པར་འདོད་པས་སངས་རྒྱས་ཀྱི་ཆོས་མ་རྫོགས་པར་ས་འོག་མར་མི་ལྟུང་ཞིང་རྣམས་པར་ཐར་པའི་སྒོ་སྟོང་པ་ཉིད་ཡོངས་སུ་རྫོགས་པར་བྱེད་པ་ལ་མཁས་པའོ། ། མཚན་མ་མེད་པའི་ཐབས་མཁས་པ་ནི། མཚན་མར་ལྟ་བ་སྤོང་བའི་དོན་དུ་སྔ་མ་ལྟར་བྱེད་པ་མཚན་མ་མེད་པའི་སྒོ་རྫོགས་པར་བྱེད་པ་ལ་མཁས་པའོ། ། སྨོན་པ་མེད་པའི་ཐབས་མཁས་པ་ནི། སྔ་མ་ལྟར་བྱེད་པ་སྨོན་པ་མེད་པའི་སྒོ་སྒོམ་པ་རྫོགས་པར་བྱེད་པ་ལ་མཁས་པའོ། ། ཕྱིར་མི་ལྡོག་པའི་རྟགས་བརྗོད་པ་དང་ལྡན་པའི་ཐབས་མཁས་པ་ནི། ཡང་དག་པའི་མཐའ་གང་རྟོགས་ན་འབྲས་བུ་གཞན་ཐོབ་པར་མི་བྱེད་ཅིང་ཡང་དག་པའི་མཐའ་མངོན་དུ་མི་བྱེད་ཅེས་ཐབས་མཁས་པ་དྲིས་པས་ན། ཕྱིར་མི་ལྡོག་པ་དང་ལྡན་པའི་ལན་བརྗོད་པར་ཐབས་མཁས་པ་དང་ལྡན་པར་དགག་པར་བྱ་བའི་ཐབས་མཁས་པ་སྟེ། རྟགས་ལ་མི་འཁྲུལ་བའི་ཐབས་མཁས་པ་ཀུན་ཉེ་བར་མཚོན་པའོ། ། ཡུལ་ཚད་མེད་པ་ཤེས་པའི་ཐབས་མཁས་པ་ནི། དེ་ལྟར་དཔག་པར་བྱ་བ་དེ་ཐབས་ཀྱི་ཡུལ་ཚད་མེད་པ་ཤེས་པ་ཉིད་ཡིན་པ་སྟེ། དེ་ལྟར་ལན་འདེབས་པ་དེ་དགེ་བའི་རྩ་བ་འབར་བ་སྐྱེད་པ་དང་འཇིག་རྟེན་ཀུན་གྱིས་མི་ཕྲོགས་པར་གསུངས་པས་གང་བརྗོད་པ་ཡིན་ནོ།

། རྣམ་པ་ཐམས་ཅད་མངོན་པར་རྟོགས་པའི་སྐབས་སོ། ། ། ། སྐབས་ལྔ་པ། རྩེ་མོ་མངོན་པར་རྟོགས་པ་བཤད་པ། རྣམ་པ་ཀུན་མངོན་པར་རྟོགས་པ་བསྒོམས་པ་ལ་བརྟེན་ནས་ཐོབ་པ་རྣམ་པ་ལ་སློབ་པ་ལས་གཞན་གྱི་མཚན་ཉིད་ཅན་སྦྱོར་བ་སྔ་མའི་འབྲས་བུར་གྱུར་པ་ནི་རྩེ་མོའི་མངོན་པར་རྟོགས་པ་ཡིན་པས་དེ་འཆད་ དོ། ། འདི་ལ་ཡང་རྣམ་པ་བདུན་ལས། དང་པོ་རྟགས་དང་ལྡན་པ་ནི། རྨི་ལམ་ན་ཡང་ཞེས་བྱ་བ་ལ་སོགས་པའོ། ། རྨི་ལམ་ལ་ཡང་རྨི་ལམ་ལ་སོགས་པ་ལྟ་བུར་ཡིད་ཆེས་པ་དང༌། ཉན་ཐོས་ལ་སོགས་པ་ལ་དགའ་བའི་སེམས་མི་སྐྱེད་པ་དང༌། དེ་པ་ལ་སོགས་པ་མཐོང་བ་དང༌། དེའི་རྫུ་འཕྲུལ་གྱི་རྣམ་པར་འཕྲུལ་བ་དམིགས་པ་དང༌། གྲོང་བཅོམ་པ་དང་ཕ་མ་ཤི་བར་རྨིས་པ་ལ་མི་སྐྲག་པར་སད་ནས་རྨི་ལམ་ལྟར་ཆོས་བསྟན་པའི་སེམས་བསྐྱེད་པ་དང༌། ངན་སོང་རྨིས་ནས་དེ་སྤང་བར་སེམས་བསྐྱེད་པ་དང༌། གྲོང་ཚིག་པ་ལ་སོགས་པ་ཞི་བའི་བདེན་པའི་བྱིན་གྱིས་བརླབས་སད་པ་དང་རྨི་ལམ་དུ་གྲུ་པ་དང༌། མི་མ་ཡིན་པ་སེལ་བའི་བདེན་པའི་བྱིན་གྱིས་བརླབས་གྲུབ་པ་དང༌། རང་ཉིད་ཤེས་པས་རྣམ་པར་གནོན་པའི་ཆོས་ཅན་གྱིས་ཕྱི་ནང་གི་བཤེས་གཉེན་ལ་བསྟེན་པ་དང༌། ཡུམ་ལ་སློབ་པ་ལྟུར་ལེན་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་ཐམས་ཅད་ལ་མངོན་པར་ཞེན་པ་མེད་པ་དང༌། མི་དམིགས་པའི་སྤྱོད་པ་ལ་བརྩོན་པས་སངས་རྒྱས་ཀྱི་བྱང་ཆུབ་དང་ཉེ་བར་གྱུར་པ་སྟེ། སྔ་མ་བརྒྱད་ནི་སྦྱོར་བ་ལ་མི་འཁྲུལ་བའི་མཚོན་དོན་གཞན་དུ་གྱུར་པ་ཡིན་ལ། ཕྱི་མ་བཞི་ནི་སྦྱོར་བའི་ངོ་བོར་གྱུར་པའོ། ། སྦྱོར་བ་གཉིས་པ་རྣམ་པར་འཕེལ་བར་བྱེད་པའི་རང་བཞིན་ནི། འཛམ་བུའི་གླིང་གི་སྐྱེ་བོ་སྙེད་ཀྱི་སངས་རྒྱས་ལས་ལྷག་པའི་བསོད་ནམས་ཡོངས་སུ་འཛིན་པ་དང༌། ཁྱད་པར་ཡུམ་ཡིད་ལ་བྱེད་པ་དང༌། མི་བསྐྱེད་པར་བཟོད་པ་དང༌། བྱང་ཆུབ་པར་བྱ་བ་དང༌། བྱེད་པའི་ཆོས་མི་དམིགས་པ་དང༌། དགེ་བ་བཅུ་ནས་གཟུགས་མེད་པ་ལ་སྙོམས་པར་འཇུག་པ་པས་ལྷག་པའི་བསོད་ནམས་འཛིན་པ་དང༌།

ལྷའི་རིས་ཀུན་ཉེ་བར་འོང་བ་དང༌། བདུད་ཐམས་ཅད་ཟིལ་གྱིས་གནོན་པ་དང༌། སྐྱེ་བོ་ཀུན་ལ་སྟོན་པ་དང༌། མཚུངས་པར་གནས་པ་དང༌། ཐབས་མཁས་པས་བསླབ་བ་ཡོངས་སུ་དག་པ་དང༌། སངས་རྒྱས་ཀྱི་རིགས་ཅན་དུ་འགྱུར་བ་དང༌། འབྲས་བུ་སངས་རྒྱས་ཐོབ་པའི་རྒྱུར་གྱུར་པ་དང༌། ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་ཀྱི་སེམས་མ་བསྐྱེད་པ་དང༌། ཆོས་སུ་རྟོགས་པའི་སེམས་མི་བསྐྱེད་པ་དང༌། ཕ་རོལ་ཏུ་ཕྱིན་པ་ཀུན་སྡུད་པ་དང༌། ཕུན་སུམ་ཚོགས་པ་ཐམས་ཅད་ཐོབ་པར་བྱེད་པ་དང༌། ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱ་བ་རྣམ་པ་བཅུ་དྲུ་གོ ། སྦྱོར་བ་གསུམ་ལ་ངེས་པར་བརྟན་པ་ནི། ཀུན་མཁྱེན་ཉིད་གསུམ་ཆོས་རྣམས་ཀྱི། ། ཞེས་བྱ་བ་ལ་སོགས་པ་སྟེ། ཐམས་ཅད་མཁྱེན་པ་གསུམ་གྱི་ཆོས་ཡོངས་སུ་རྫོགས་པར་བྱེད་པ་དང་སེམས་ཅན་གྱི་དོན་ཡོངས་སུ་མི་འདོར་བའི་མཚན་ཉིད་ཅན་རྣམ་པར་འཕེལ་བ་བྱེད་པ་ལས། རང་གི་རང་གིས་འཇུག་པ་ཐོབ་པ་སྟེ། དེ་ནི་ཕྱིར་མི་ལྡོག་ཕྱིར་བརྟན་པའོ། ། ཡང་དག་པར་རྫོགས་པའི་བྱང་ཆུབ་ལ་སྦྱོར་བ། བཞི་པ་སེམས་ཀུན་ཏུ་གནས་པ་སྟོན་པ་ནི། གླིང་བཞི་པ་དང་སྟོང་དག་དང་ཞེས་བྱ་བ་ལ་སོགས་པ་སྟེ། ཆོས་ཀྱི་མཆོག་གི་གནས་སྐབས་ཀྱི་རྩེ་མོའི་མངོན་པར་རྟོགས་པའི་ཏིང་ངེ་འཛིན་ལ་གནས་པ་ཡི། རྗེས་སུ་ཡི་རང་བའི་བསོད་ནམས་རྒྱ་ཆེ་བ་ཉིད་ནི། གླིང་བཞི་པ་ནས་བརྩམས་ཏེ། སྟོང་གསུམ་གྱི་བར་གྱི་སའི་ཕུང་པོ་སྲང་ལ་བཅལ་བ་དང་ཆུའི་ཕུང་པོ་སྐྲ་ཉག་མས་བླངས་པའི་ཐིག་པའི་ཚད་གཟུང་བའི་དཔེས་བསྟན་པ་དང༌། དེའི་ཡོན་ཏན་གྱི་ཁྱད་པར་བསྟན་པས་གསུངས་པ་ཡིན་ནོ། ། འདི་བཞི་ནི་ངེས་པར་འབྱེད་པའི་ཆ་དང་མཐུན་པ་བཞིའི་གནས་སྐབས་ཀྱི་རྩེ་མོར་གཏོགས་པའི་སྦྱོར་བ་ཡིན་ནོ། ། སྦྱོར་བ་ལྔ་པ་མཐོང་བའི་ལམ་བཤད་པའི་ཕྱིར། ངེས་པར་འབྱེད་པའི་ཆ་དང་མཐུན་པའི་འོག་ཏུ་ཞེས་བྱ་བ་བརྗོད་དོ། ། འདི་ལ་ཡང་ལྔ་ལས། དང་པོ་སྤང་བར་བྱ་བ་སྟོན་ཏོ།

། དེ་ལ་སྤང་བར་བྱ་བ་མདོར་བསྟན་པ་ནི། འཇུག་པ་དང་ནི་ལྡོག་པ་ལ་ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་འགྲེལ་པ་དང་བཅས་པ་སྟེ། མདོ་ལས་གཟུང་བའི་རྟོག་པ་གཉིས་དང༌། འཛིན་པའི་རྟོག་པ་གཉིས་ཏེ། བཞི་པོར་མདོར་བསྡུས་ནས་སྤྱིའི་ཚུལ་དུ་གསུངས་པ་རྣམ་པ་བཞིའི་དོན་བསྡུས་པའོ། ། དཔང་པར་བྱ་བ་དེ་ཉིད་རྒྱས་པར་བཤད་པ་ནི། ངོ་བོ་ཉིད་དང་རིགས་དང་ནི། ། ཞེས་དབྱེ་བའི་ཚིགས་སུ་བཅད་པ་གཉིས་ཀྱིས་བླང་བར་བྱ་བ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དམིགས་པ་གཟུང་བའི་རྣམ་པར་རྟོག་པ་དགུ་བསྟན་ཏོ། ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་དེ་ཡང་མདོར་ན་གཉིས་ཏེ། སྤྱིའི་རང་བཞིན་དང༌། ཁྱད་པར་གྱི་རང་བཞིན་ནོ། ཁྱད་པར་རྣམ་པ་གསུམ་སྟེ། རྒྱུ་དང་ལམ་དང་འབྲས་བུའོ། ། ལམ་ལ་གསུམ་སྟེ་ལམ་གྱི་ངོ་བོ་དང༌། ཡུལ་དང༌། མི་མཐུན་པའི་ཕྱོགས་སེལ་བའི་ནུས་པའོ། ། འབྲས་བུ་ལ་གཉིས་ཏེ། རང་དོན་དང༌། གཞན་དོན་ནོ། ། གཞན་དོན་ལ་གསུམ་སྟེ། བྱེད་པ་པོའི་ནུས་པ་དང༌། བྱ་བའི་ལས་དང༌། བྱ་བའི་འབྲས་བུའོ། ། དེ་དག་ཀྱང་རིམ་པ་བཞིན་ངོ་བོ་ཉིད་ལ་སོགས་པ་དགུ་ཡིན་ནོ། ། དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ནས་རྣམ་པར་རྟོག་པའི་གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པས། ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱི་དང་ཁྱད་པར་གྱི་དོན་རྣམ་པ་དགུ་པོ་དེ་ལ། རྣམ་པར་རྟོག་པས་བཏགས་པའི་ཡུལ་དགུ་དེ་ཁོ་ནར་གྲུབ་པ་བཀག་པར་གསུངས་པས། དགག་པར་བྱ་བ་ལ་དམིགས་པའི་རྟོག་པ་དོན་གྱི་འཕངས་སོ། ། དངོས་སུ་བཀག་པ་དེ་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནས་རྣམ་པ་ཐམས་ཅད་མཁྱེན་པའི་བར་གང་གིས་འཚང་རྒྱ་བ་དང་གང་འཚང་རྒྱ་བའི་ཆོས་དབེན་པར་གསུངས་པས་ནི་མི་དབེན་པའི་ངོ་བོ་ཉིད་དུ་རྟོག་པའི་ཡུལ་བཀག་གོ ། ནམ་མཁའ་རང་བཞིན་ལ་ཉེ་བ་དང་མི་ཉེ་བར་མི་རྟོག་པའི་དཔེས་རྒྱུར་རྣམ་པར་རྟོག་པ་བཀག་གོ ། སྒྱུ་མའི་སྐྱེས་བུ་རང་འགྲུབ་པའི་ཐབས་ལ་རྣམ་པར་མི་རྟོག་པའི་དཔེས་ལམ་གྱི་ངོ་བོ་ཉིད་ཀྱི་རྟོག་པ་བཀག་པ་དང༌།

གཟུགས་བརྙན་རང་གི་རྟེན་གྱི་དམིགས་པ་ལ་རྣམ་པར་མི་རྟོག་པའི་དཔེས་ནི་ལམ་གྱི་དམིགས་པ་བཀག་པ་དང༌། སངས་རྒྱས་རང་ལ་ཕན་འདོགས་པ་དང་གནོད་པར་བྱེད་པ་ལ་ཆགས་སྡང་དུ་རྣམ་པར་མི་རྟོག་པའི་དཔེས་མི་མཐུན་པ་དང་གཉེན་པཽ་བཀག་པ་དང༌། ཡང་སངས་རྒྱས་རང་ཉིད་ལ་ཐོབ་བྱར་རྣམ་པར་མི་རྟོག་པའི་དཔེས་རང་དོན་ཐོབ་པར་རྣམ་པར་རྟོག་པ་བཀག་པ་དང། དེའི་སྤྲུལ་པ་རང་གི་ལས་ལ་རྣམ་པར་མི་རྟོག་པའི་དཔེས་ལས་སུ་རྣམ་པར་རྟོག་པ་བཀག་པ་དང༌། འཁྲུལ་འཁོར་རང་གི་བྱ་བའི་འབྲས་བུ་ལ་རྣམ་པར་མི་རྟོག་པའི་དཔེས། བྱ་བའི་འབྲས་བུར་རྣམ་པར་རྟོག་པ་བཀག་པའོ། ། ཚིགས་སུ་བཅད་པ་འདིར་ནི་དོན་གྱི་འཕངས་པའི་ཡུལ་དངོས་སུ་གསུངས་སོ། ། འདི་ལ་སློབ་དཔོན་སེང་གེ་བཟང་པོས་མདོ་ནས་དངོས་སུ་གསུངས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དབེན་པ་ལ་རྟོག་པའི་རང་བཞིན་དུ་གསུངས་པ་ཉིད་རྣམ་པར་རྟོག་པའི་ཡུལ་དུ་ཉེ་བར་བཀོད་ནས་དེ་དག་དོན་དམ་པའི་རང་བཞིན་དུ་རྟོག་པ་མི་མཐུན་པའི་ཕྱོགས་ཡིན་པར་མདོའི་དོན་འཆད་པ་ནི། དབེན་པས་དབེན་པར་མ་རྟོགས་པའི་ངོ་བོ་ཉིད་དང་ཞེས་བྱ་བ་ལ་སོགས་པ་གསུངས་པ་ཡིན་ཏེ། དབེན་པས་དབེན་པ་དོན་དམ་པར་ཡོད་པར་མ་རྟོགས་ཀྱི་འོན་ཀྱང་ཀུན་རྫོབ་ཙམ་རྟོགས་པར་བྱེད་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྤྱིའི་ངོ་བོ་ཉིད་དེ་ཞེས་བྱ་བའི་དོན་ཏེ། དེས་ན་དེ་ལ་དོན་དམ་པའི་རང་བཞིན་དུ་རྟོག་པ་མི་མཐུན་པའི་ཕྱོགས་ཡིན་པར་མདོའི་དོན་འཆད་པ་ནི། སངས་རྒྱས་ཀྱི་རིགས་སུ་ངེས་པ་ཞེས་བྱ་བ་ཡང་སྒྱུ་མ་ལྟ་བུའམ་ཡང་དག་པའི་མཐའ་ལ་རིགས་སུ་རྣམ་པར་བཞག་པ་ཙམ་སྟེ། དེ་དོན་དམ་པར་འཛིན་པ་ནི་རྟོག་པ་ཡིན་ནོ་ཞེས་བྱ་བའི་དོན་ཏོ། ། དེ་བཞིན་དུ་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཕྱིན་ཅི་མ་ལོག་པ་ཉིད་རྣམ་པར་རྟོག་པའི་ཡུལ་དུ་བཀོད་དོ། ། ཕྱོགས་འདི་ལ་ནི་ནམ་མཁའ་ནི་ཆོས་ཉིད་དུ་གནས་པའི་རིགས་ཀྱི་དཔེའོ།

།སྒྱུ་མ་ནི་ལམ་གྱི་ངོ་བོའི་དཔེའོ། ། གཟུགས་བརྙན་ནི་ལམ་གྱི་དམིགས་པའི་དཔེ་དང༌། སངས་རྒྱས་ནི་གཉེན་པོའི་དཔེའོ། ། ཡང་སངས་རྒྱས་ནི་རང་དོན་ཐོབ་པའི་དཔེ་དང༌། དེའི་སྤྲུལ་པ་ནི་བྱེད་པོའི་ནུས་པའི་དཔེ་དང༌། ཡང་སྤྲུལ་པ་ནི་ལས་ཀྱི་དཔེ་དང༌། འཁྲུལ་འཁོར་ནི་བྱ་བའི་འབྲས་བུའི་དཔེར་གོ་བར་བྱའོ། ། དོན་དམ་པར་དཔྱད་ན་ཤེས་རབ་ཀྱི་ཕ་རོལ་ཏུ་ཕྱིན་པའི་བཀག་པའི་དོན་ཡང་དག་པར་རྟོག་པའམ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡང་དག་པར་འཛིན་ཀྱང་བླང་སྟེ་རྣམ་པར་རྟོག་པ་ཁོ་ན་ཡིན་ནོ་ཞེས་བསྟན་པའི་ཕྱིར་དེ་ལྟར་བཤད་དོ། ། སྔར་གྱི་བཤད་པའི་གཞུང་གི་དོན་ཇི་ལྟ་བར་འཕགས་པ་རྣམ་གྲོལ་གྱིས་བཤད་པ་དང་མཐུན་པར་བདག་གིས་བརྗོད་པ་ཡིན་ནོ། ། གཟུང་བའི་རྣམ་པར་རྟོག་པ་གཉིས་པ་སྤང་བར་བྱ་བ་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་བ་ལ་དམིགས་པ་དགུ་གསུངས་པ་ནི། སྲིད་དང་ཞི་བར་ལྟུང་བའི་ཕྱིར། ། ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་མོ། ། དེ་དག་ཀྱང་ཉི་ཟླས་གླིང་བཞི་ལས་བྱེད་པའི་དཔེས་ཤེས་རབ་དང་མ་བྲལ་བར་ལྔས་མཐའ་གཉིས་སུ་མི་ལྟུང་བར་ལས་བྱེད་པ་དང༌། རིན་ཆེན་སྣ་བདུན་གྱིས་འཁོར་ལོ་བསྒྱུར་བར་བྱེད་པའི་དཔེས་ཤེས་རབ་དང་མ་བྲལ་བར་ལྔས་ཐོབ་བྱ་ལ་དབང་བསྒྱུར་བ་དག་ལས་ལྡོག་པས་ནི་མཐའ་གཉིས་སུ་ལྷུང་བས་ན་རྟོགས་པ་དམན་པའི་རྣམ་པར་རྟོག་པ་བསྟན་ཏོ། ། ཤེས་རབ་དང་མ་བྲལ་བ་ལྔ་པོ་ཉིད། ཁྱིམ་ཐབས་ཀྱིས་བསྲུང་བའི་བུ་མེད་ཀྱི་དཔེས་གཞན་གྱིས་གླགས་མི་ཐོད་ ¡² རྙེད ¡³ པ་དང༌། གོ་མཚོན་ཚང་བ་དགྲས་མི་ཐུབ་ཅིང་འཇོམས་པར་ནུས་པའི་དཔེས་མི་མཐུན་པའི་སྡེ་འཇོམས་ནུས་པ་དང༌། འཁོར་ལོས་བསྒྱུར་བའི་དབང་གིས་མཁར་གྱི་རྒྱལ་པོའི་དཔེས་ཐམས་ཅད་མཁྱེན་པ་ཉིད་དུ་འོང་བ་དང༌། གང་གིས་གྲངས་པའི་རླུང་རྒྱ་མཚོར་འཇུག་པའི་དཔེས་ཆེད་དུ་བྱ་བར་འགྲོ་བ་དང༌། ལག་པ་གཡས་པས་ལས་ཀུན་བྱེད་པའི་དཔེ་ལས་ཀུན་བྱེད་པ་དང༌།

རྒྱ་མཚོར་ཕྱིན་པའི་ཆུ་རོ་གཅིག་པའི་དཔེས་ཤེས་རབ་ཏུ་རོ་གཅིག་པ་དང༌། འཁོར་ལོ་རིན་པོ་ཆེས་དཔུང་འགྲོ་ཞིང་གནས་པར་བྱེད་པའི་དཔེས་ཐམས་ཅད་མཁྱེན་པར་འགྲོ་ཞིང་གནས་པར་བྱེད་པ་དང༌། དཔུང་རྣམས་རིན་པོ་ཆེ་སྣ་བདུན་གྱི་རྗེས་སུ་འགྲོ་བའི་དཔེས་ཤེས་རབ་ཀྱི་རྗེས་སུ་འབྲང་ཡང་དེར་མི་དམིགས་པ་དང་རྗེས་སུ་ཐོབ་པ་ཡང་ཡོད་པ་ཉིད་རྣམས་ལས་ལྡོག་པས་རིམ་པ་བཞིན་བསྟན་ཏོ། ། འདིའི་བཤད་པར་ཐེག་པ་ཆེན་པོ་ཐམས་ཅད་སྡུད་པར་བྱེད་པ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་མྱ་ངན་ལས་འདས་པ་ཐམས་ཅད་ཀྱི་མཇུག་ཏུ་འགྲོ་བ་ཞེས་བྱ་བ་ནི། ཐམས་ཅད་མཁྱེན་པ་ཉིད་རྒྱུ་དང་བཅས་པས་ཐེག་པ་ཆེན་པོ་ཐམས་ཅད་སྡུད་པ་ཉིད་ཀྱིས། ཐེག་པ་ཆེན་པོ་དང་བྲལ་བའི་ཤེས་རབ་ཀྱི་རྗེས་སུ་རྣམ་པ་ཐམས་ཅད་མཁྱེན་པ་ཉིད་མི་འབྲང་གི འོན་ཀྱང་མྱ་ངན་འདས་པ་གཞན་དེའི་རྗེས་སུ་འབྲངས་པས་རྣམ་པ་ཐམས་ཅདམཁྱེན་པ་ཉིད་མཇུག་ཏུ་འགྲོ་བ་ཞེས་བརྗོད་དོ། ། འཛིན་པའི་རྣམ་རྟོག་དང་པོ་སྐྱེས་བུ་རྫས་སུ་ཡོད་པ་ལ་བརྟེན་པ་དགུ་གསུངས་པ་ནི།

 འཛིན་པ་དང་ནི་འདོར་བ་དང་ཞེས་བྱ་བ་ལ་སོགས་པའོ། ། འདི་དག་ཀྱང་རྟོག་པའི་གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དངོས་སུ་གསུངས་པས། དེ་ལས་ལྡོག་པའི་རྟོག་པ་དོན་གྱིས་བསྟན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པས་གཟུགས་ལ་སོགས་པའི་ཆོས་ཐམས་ཅད་མི་འཛིན་མི་འདོར་བ་ཉིད་དང༌། དེ་ཇི་ལྟར་ཞེས་ཞུས་པའི་ལན་དུ། གཟུགས་ལ་སོགས་པའི་ཆོས་ཐམས་ཅད་ཡིད་ལ་བྱེད་པ་དང་ཡིད་ལ་མི་བྱེད་པ་ཉིད་ཀྱིས་དགེ་བའི་རྩ་བ་རྣམ་པར་འཕེལ་བ་དང་ཕ་རོལ་ཏུ་ཕྱིན་པ་དྲུག་རྫོགས་པ་དང་རྣམ་པ་ཐམས་ཅད་མཁྱེན་པ་ཐོབ་སྟེ་སངས་རྒྱས་པའི་རྒྱུ་ཡིན་པའི་ཕྱིར་ཞེས་བྱ་བ་དང༌། དེའི་འཐད་པ་ཞུས་པ་ལ་ཡིད་ལ་བྱེད་པ་མི་བྱེད་པ་ཁམས་གསུམ་དང་འབྲེལ་བའི་རྒྱུ་ཡིན་པ་དང་མ་ཡིན་པར་གསུངས་པ་དང༌། དེ་ལྟར་སྤྱོད་པ་ཆོས་ཐམས་ཅད་ལ་མི་གནས་པར་གསུངས་པ་དང༌། དེའི་འཐད་པར་ཆགས་པར་བྱ་བ་མེད་པས་མངོན་པར་ཆགས་པ་མེད་པར་གསུངས་པ་དང༌། ཆགས་པ་མེད་པ་ཉིད་དུ་ཡིད་ལ་བྱེད་པ་དང་དེ་པས་རང་གི་ཆོས་ཐམས་ཅད་མ་བཟུང་བ་ཉིད་དུ་སངས་རྒྱས་ནས་བཤད་དོ་སྙམ་ན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རིང་ཞིང་ཉམས་པ་ཡིན་ཏེ། དེས་ཆོས་གང་ཡང་སངས་རྒྱས་པའམ་བསྟན་ཅིང་བཏགས་པ་མེད་པར་གསུངས་པ་དང། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་ཆོས་དེ་དག་མ་བཟུང་བས་སྐྱོན་དེ་མེད་པ་ཉིད་དང་མ་བཟུང་བ་ཉིད་དུ་ཆགས་པ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་བ་ཡིན་ཏེ། དེ་ནི་མངོན་པར་ཆགས་པས་མ་བརྗོད་པའི་ཕྱིར་རོ། ། ཞེས་གསུངས་པ་དང༌། ཕ་རོལ་ཏུ་ཕྱིན་པ་ལ་སོགས་པ་གཉེན་པོ་རྣམས་དེ་དག་ཉིད་དང་མ་བྲལ་བས་ན་གཉེན་པོ་དང་དེའི་དམིགས་པ་མཉམ་པར་གསུངས་པ་དང༌། འཁོར་ལོས་བསྒྱུར་བའི་དཔུང་ཚོགས་རྣམས་དེ་གར་འདོད་པར་འགྲོ་བའི་དཔེས་ལྔ་པོ་ཤེས་རབ་ཀྱི་རྗེས་སུ་འབྲངས་ནས་རྣམ་པ་ཐམས་ཅད་མཁྱེན་པ་ཉིད་དུ་འགྲོ་བར་གསུངས་པ་ལས་ལྡོག་པའི་ཆོས་དང་ལྡན་པའི་གང་ཟག་དགུ་གསུངས་པ་ཡིན་ནོ།

། འདི་ཡང་སློབ་དཔོན་སེང་གེ་བཟང་པོས་དངོས་སུ་གསུངས་པའི་གཉེན་པོའི་ཆོས་དགུ་དང་ལྡན་པ་ཡུལ་དུ་བཞག་ནས། གང་ཟག་ཏུ་རྟོག་པ་དོན་དམ་པརསྒྲོ་འདོགས་པའི་རྣམ་པ་ཅན་དུ་བཤད་པའི་ཕྱིར། ཀུན་རྫོབ་ཏུ་སྒྱུ་མ་ཅན་དུ་འཛིན་པ་དང་གཏོང་བ་དང་ཞེས་བརྗོད་དེ། དོན་དམ་པར་འཛིན་པ་དང་འདོར་བར་མེད་པར་ཤེས་པ་པོའི་གང་ཟག་ཅེས་བྱ་བའི་དོན་ཏོ། ། དེ་བཞིན་དུ་གཞན་ལ་ཡང་དོན་དམ་པ་ཕྱིན་ཅི་མ་ལོག་པར་རྟོགས་པ་པོ་རྫས་སུ་ཡོད་པར་བཏགས་པའི་སྐྱེས་བུར་བསམས་པའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་མ་ཤེས་པ་ཉིད་ཀྱིས་ཞེས་བྱ་བ་ནི། དོན་དམ་པའི་དངོས་པོར་མ་ཤེས་པ་སྟེ་སྒྱུ་མ་ལྟ་བུར་ཤེས་པ་ཉིད་ཀྱིས་སོ། ། དངོས་པོ་ཇི་ལྟ་བ་བཞིན་དུ་འགྲོ་བ་ལ་ཐོགས་པ་ནི་དོན་དམ་པའི་དངོས་པོ་ཇི་ལྟ་བ་བཞིན་འགྲོ་བ་བཀག་པ་ལ་སྟེ། དེ་ལྟ་བུའི་རྟོགས་པ་པོ་རྫས་སུ་རྟོག་པའོ། ། འཛིན་པའི་རྟོག་པ་གཉིས་པ་སྐྱེས་བུ་བཏགས་པ་ལ་དམིགས་པ་ནི། ཆེད་བཞིན་ངེས་པར་མི་འབྱུང་དང་ཞེས་བྱ་བ་ལ་སོགས་པ་གསུངས་སོ། ། སྔ་མ་བཞིན་ཤེས་རབ་ཀྱི་ཕ་རོལ་ཏུ་ཕྱིན་པ་དངོས་སུ་གསུངས་པས་དེ་ལ་སོགས་པའི་མི་མཐུན་པའི་ཕྱོགས་དང་ལྡན་པ་གང་ཟག་བཏགས་ཡོད་ལ་རྟོག་པ་དོན་གྱིས་འཕངས་ཏེ། དེ་དག་ཀྱང་ཁ་ལོ་བསྒྱུར་བ་རྟ་ཟུང་བཞི་པའི་ཤིང་རྟ་ལ་བཞོན་ནས་ལམ་མཉམ་པ་ནས་འགྲོ་བའི་དཔེས་ཤེས་རབ་ཀྱི་ཕ་རོལ་ཏུ་ཕྱིན་པས་ལྔ་པོ་ཁ་ལོ་བསྒྱུར་ཞིང་ཆེད་དུ་བྱ་བ་དང་མཐུན་པའི་ལམ་མཉམ་པ་ནས་འགྲོ་བར་གསུངས་པ་དང༌། བྱང་ཆུབ་སེམས་དཔའ་དང་ཉན་ཐོས་ཀྱི་ལམ་ལ་རྣམ་པ་ཐམས་ཅད་མཁྱེན་པའི་ལམ་ལ་ལམ་མ་ཡིན་པར་གསུངས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པས་ཆོས་གང་ཡིན་མི་སྒྲུབ་མི་འགོག་པར་གསུངས་པ་དང༌། གཟུགས་ལ་སོགས་པའི་ཆོས་ཐམས་ཅད་ལ་ལྡན་པ་དང་མི་ལྡན་པར་མི་རྟག་པས་ཕ་རོལ་ཏུ་ཕྱིན་པ་དྲུག་ལ་བརྩོན་པར་བྱ་བར་གསུངས་པ་དང༌། གཟུགས་ལ་སོགས་པའི་ཆོས་ཐམས་ཅད་ལ་གནས་པར་བྱའོ།

། ཞེས་བརྩོན་པར་མི་བྱ་བར་གསུངས་པ་དང༌། ཨ་སྨྲའི་འབྲས་བུ་ཟ་བར་འདོད་པས་དེའི་ས་བོན་ཆུད་མི་ཟ་བར་བྱ་བའི་དཔེས་སངས་རྒྱས་ཀྱི་རིགས་ཕ་རོལ་ཏུ་ཕྱིན་པ་དྲུག་ལ་བསླབས་ཤིང་དེས་སེམས་ཅན་རྗེས་སུ་བཟུང་བར་གསུངས་པ་དང༌། གཞན་གྱི་དྲིང་མི་འཇོག་པ་དང་སངས་རྒྱས་ཀྱི་ཞིང་སྦྱང་བ་དང་སྙིང་པོ་བྱང་ཆུབ་ལ་འདུག་པ་དང༌། ཆོས་ཀྱི་འཁོར་ལོ་བསྐོར་བ་ནས་ཆོས་ཐམས་ཅད་ལ་དབང་ཐོབ་པར་འདོད་པས་ཕ་རོལ་ཏུ་ཕྱིན་པ་དྲུག་ལ་བསླབ་བར་གསུངས་པ་དང༌། དེའི་འཐད་པར་རྒྱ་མཚོ་རིན་པོ་ཆེ་ཐམས་ཅད་ཀྱི་རྒྱུ་ཡིན་པའི་དཔེས། ཤེས་རབ་ཀྱི་ཕ་རོལ་ཏུ་ཕྱིན་པ་འཕགས་པའི་གང་ཟག་ཐམས་ཅད་ཀྱི་རྟོགས་པའི་རྒྱུ་ཡིན་པར་གསུངས་པ་ལས་ལྡོག་པའི་ཆོས་དང་ལྡན་པའི་གང་ཟག་བཏགས་པ་པ་ལ་དོན་དམ་དུ་ཡོད་པར་འཛིན་པའོ། ། འདིར་སློབ་དཔོན་སེང་གེ་བཟང་པོས་འཛིན་པའི་རྣམ་པར་རྟོག་པ་སྔ་མ་གཉེན་པོ་དང་ལྡན་པ་དང༌། ཕྱི་མ་དེའི་ལྡོག་ཕྱོགས་མི་མཐུན་པའི་ཕྱོགས་དང་ལྡན་པར་བཤད་པ་ནི་གཞུང་གི་དོན་ཇི་ལྟ་བ་མ་ཡིན་ཡང༌། དོན་གྱི་རྗེས་སུ་འབྲངས་ན་སྔ་མ་དང་ཕྱི་མ་གཉིས་ཀ་ལ་གཉིས་ཀ་དང་ལྡན་པར་འཛིན་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་རྣམ་པར་རྟོག་པ་ཡིན་པར་འཐད་དོ། ། མཐོང་བའི་ལམ་གྱི་འབྲས་བུ་སྐྱེད་པའི་ནུས་པ་གསུངས་པ་ན། བྱང་ཆུབ་ལ་གཞན་སྟོན་པ་དང༌། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཅིག་གོ ། མཐོང་ལམ་གྱི་འབྲས་བུའི་རང་བཞིན་གསུངས་པ་ནི། དྲི་མ་ཟད་དང་མི་སྐྱེ་བའི། ། ཞེས་བྱ་བ་ལ་སོགས་པ་ཚིགས་སུ་བཅད་པ་བཞི་སྟེ། དོན་དམ་པར་མེད་པ་ཉིད་དུ་ཟད་པ་དང་མི་སྐྱེ་བ་ཤེས་པ་བྱང་ཆུབ་ཡིན་པ་དང༌། དེ་དོན་དམ་པར་མེད་པའི་འཐད་པ་དང་དངོས་པོར་ལྟ་ལ་ཐར་པ་མེད་པ་དང༌། སྟོང་པར་ལྟ་བ་ལ་ཐར་པ་མེད་པ་འཐད་པ་རིམ་པ་བཞིན་དུ་གསུངས་སོ། མཐོང་ལམ་གྱི་རང་བཞིན་གསུངས་པ་ནི། སྦྱིན་པ་ལ་སོགས་རེ་རེ་ཡང༌། ། ཞེས་བྱ་བ་ལ་སོགས་པའི་ཚིགས་སུ་བཅད་པ་སྟེ།

རྗེས་ཐོབ་ཀྱི་བྱ་བས་མཐོང་ལམ་མཚོན་པའོ། ། མཐོང་ལམ་གྱི་བྱེད་པ་གསུངས་པ་ནི། དེ་ནས་སེང་གེ་རྣམས་བསྒྱིངས་པའི་ཞེས་བྱ་བའི་ཚིགས་སུ་བཅད་པའོ། ། སྦྱོར་བ་དྲུག་པ་སྒོམ་པའི་ལམ་ལ་གསུམ་ལས། དང་པོ་ངོ་བོ་བསྟོན་པ་ནི། འགོག་དང་བཅས་པའི་སྙོམས་འཇུག་དགུར། ། ཞེས་བྱ་བའི་ཚིགས་སུ་བཅད་པ་གཉིས་སོ། ། གཉིས་པ་ནི་མི་མཐུན་ཕྱོགས་སོ།། འདི་ལ་བཞི་ལས་དང་པོ་གཟུང་བའི་རྣམ་པར་རྟོག་པ་སྦྱོར་བའི་ཡུལ་ཅན་གསུངས་པ་ནི་མདོར་བསྡུས་རྒྱས་དང་ཞེས་བྱ་བ་ལ་སོགས་པའི་ཚིགས་སུ་བཅད་པ་ཕྱེད་གསུམ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་ལས་ལྡོག་པའི་སྦྱོར་བ་དགུ་ལ་དམིགས་པའོ། ། དེ་དག་ཀྱང་མདོ་ལས་ཆོས་མདོ་དང་རྒྱས་པ་བསྟན་པ་ལ་བྱང་ཆུབ་སེམས་དཔའི་ཕ་རོལ་ཏུ་ཕྱིན་པ་དྲུག་ལ་མདོ་དང་རྒྱས་པར་ཀུན་ཆུབ་པར་བྱེད་པ་གོམས་པར་བྱེད་ཡིད་ཀྱིས་རྟོགས་པ་དང་སེམས་དང་སེམས་ལས་བྱུང་བ་མི་རྒྱུ་བར་རྟོགས་པ་མདོ་དང་རྒྱས་པ་ཤེས་པའི་རྒྱུར་གསུངས་པ་ནས་དེ་བཞིན་ཉིད་དང་ཡང་དག་པའི་མཐའ་དང་ཆོས་ཀྱི་དབྱིངས་ཤེས་པའི་མཚན་ཉིད་བསྟན་པ་ལ་སོགས་པས་མཚན་ཉིད་ཤེས་པར་བྱ་བའི་དོན་དུ་ཚོགས་ལམ་གྱི་སྦྱོར་བ་གཉིས་གསུངས་པ་དང༌། ཤེས་ནས་འབྲས་བུ་ཐོབ་པའི་དོན་དུ་ཚོགས་ལམ་ཉིད་དུ་སྦྱོར་བའི་ཕན་ཡོན་བདུད་ཀྱི་ལས་སྤོང་བ་དང༌། སངས་རྒྱས་ཀྱི་དགོངས་པ་དང་བསོད་ནམས་ཆེན་པོ་འཛིན་པ་ལ་སོགས་པ་གསུངས་པ་དང༌། སྦྱོར་ལམ་དུ་སྦྱོར་བའི་ཡོན་ཏན་ཕྱིར་མི་ལྡོག་པ་ཉིད་དུ་རིག་པར་བྱ་བ་ནས་དེ་པས་དགོངས་པ་དང་དེ་ལ་བསྙེན་བཀུར་བྱས་ཤིང་དགེ་བའི་རྩ་བ་སྐྱེད་པ་དང་དགེ་བའི་བཤེས་གཉེན་གྱིས་ཟིན་པ་དང༌། ཕ་རོལ་ཏུ་ཕྱིན་པ་དྲུག་ནས་སྟོབས་བཅུ་ལ་སོགས་པ་སྒོམ་པ་དང་གཞོན་ནུར་གྱུར་པ་དང་བསམ་པ་ཡོངས་སུ་རྫོགས་པ་ནས་ལུང་བསྟན་པ་ཕུན་སུམ་ཚོགས་པ་ལ་སོགས་པ་ནས་དོན་དང་ཡི་གེ་ནས་ཐེག་པ་གསུམ་རྣམ་པར་དགོད་དགྲོལ་བ་ལ་མཁས་པའི་བར་ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པའི་ཡོན་ཏན་འདི་དག་ཡིན་ནོ་ཞེས་བྱ་བས་གསུངས་པ་དང༌།

ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་སྒྲུབ་ཞེས་བྱ་བས་མཐོང་ལམ་དུ་སྦྱོར་བའི་ཡོན་ཏན་གསུངས་པས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པར་བྱེད་པ་ཞེས་བྱ་བ་སྒོམ་ལམ་གྱི་སྦྱོར་བའི་ཡོན་ཏན་གསུངས་པ་དང༌། ཕུང་པོ་རྣམས་ཞི་བ་དང་ཡང་བླ་མ་དང་གསོག་དང་སྙིང་པོ་མེད་པར་སློབ་པ་སྦྱོར་ལམ་ཇི་ལྟ་བ་བཞིན་ཤེས་པའི་སྦྱོར་བ་དང༌། ནམ་མཁའ་ལྟར་མངོན་པར་གྲུབ་པ་མཐོང་ལམ་ཇི་ལྟ་བ་བཞིན་ཤེས་པའི་སྦྱོར་བ་དང༌། ནམ་མཁའ་ལྟར་སྟོང་པ་ཉིད་སྒོམ་པ་སྒོམ་ལམ་ཇི་ལྟ་བ་བཞིན་ཤེས་པའི་སྦྱོར་བ་གསུངས་པ་ལས་ལྡོག་པ་གསུངས་སོ། ། དེ་ཡང་དཔྱད་ན་དངོས་སུ་གསུངས་པ་ཡང་དག་པའི་སྦྱོར་བའམ་དེ་ལས་ལྡོག་པ་ལོག་པའི་སྦྱོར་བ་ལ་དོན་དམ་པར་སྒྲོ་འདོགས་པ་གཉིས་ཀ་མི་མཐུན་པའི་ཕྱོགས་རྣམ་པར་རྟོག་པ་ཡིན་པས་སློབ་དཔོན་སེང་གེ་བཟང་པོས་ཚིག་ལེའུར་བྱས་པའི་དོན་ལ་འཇོག་པ་ཁོ་ན་རྣམ་པར་རྟོག་པའི་ཡུལ་དུ་བཀོད་པ་ཡིན་ནོ། ། སྦྱོར་བའི་རྣམ་པའི་སྤྱོད་ཡུལ་ཅན་ཞེས་བྱ་བ་དེའི་སྤང་བྱར་གསུངས་པ་ནི། སློབ་དཔོན་ཕྱིན་ཅི་ལོག་ཏུ་གོ་བ་ཡིན་པར་བལྟ་སྟེ་གཟུང་བར་མི་བྱའོ། ། དེ་ནས་བསམ་པའི་ཡུལ་གྱི་གཟུང་བའི་རྣམ་པར་རྟོག་པ་དགུ་གསུངས་པ་ནི། གཉིས་པ་སེམས་དང་སེམས་བྱུང་རྣམས། ། ཞེས་བྱ་བའི་ཚིགས་སུ་བཅད་པ་ཕྱེད་དང་གསུམ་མོ། ། དེ་ཡང་མདོ་ལས་ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བགྱི་ཞེས་ཞུས་པ་དང་སེམས་དང་པོ་བསྐྱེད་པ་ནས་ཉེ་བར་བཟུང་སྟེ་སྙིང་པོ་བྱང་ཆུབ་ལ་འདུག་གི་བར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པ་དང་སྒོམ་པ་དང་བསྒྲུབ་པར་བྱའོ། ། ཞེས་བྱ་བས་ཚོགས་ཀྱི་ལམ་དུ་འདུན་པ་དང་ལྡན་པའི་སེམས་བསྐྱེད་པ་དང༌། བསམ་པ་དང་ལྡན་པའི་ལ་སོགས་པས་བྱང་ཆུབ་ཀྱི་སྙིང་པོ་ཡིད་ལ་བྱེད་པ་མི་འདོར་བར་སློབ་པའི་བསམ་པ་གསུངས་པ་དང༌། ཡིད་ལ་བྱེད་པ་གཞན་གྱི་གོ་སྐབས་མི་འབྱེད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པ་དང༌།

བསླབ་པ་དང་སྒོམ་པར་བསྟན་པས་སྦྱོར་ལམ་དུ་ཐེག་པ་གཉིས་ཀྱི་ཡིད་ལ་བྱེད་པ་དང་བྲལ་བའི་བསམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པར་གསུངས་པ་དང༌། རྣམ་པ་ཐམས་ཅད་མཁྱེན་པ་ཉིད་ཡིད་ལ་བྱེད་པ་མི་འདོར་བས་སེམས་ལས་བྱུང་བའི་ཆོས་རྣམས་མི་འཇུག་པར་བསླབ་པ་དང་སྒོམ་པར་བྱ་ཞིང་དེ་ལྟར་བྱས་པར་རྣམ་པ་ཐམས་ཅད་མཁྱེན་པ་ཐོབ་པ་མི་དམིགས་པས་སློབ་པ་མཐོང་བའི་ལམ་དུ་སློབ་པའི་བསམ་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམས་པས་རྣམ་པ་ཐམས་ཅད་མཁྱེན་པ་ཐོབ་པ་མི་དམིགས་པར་ཡིད་ལ་བྱེད་པ་དང༌། མ་བསྒོམས་པས་ཐོབ་པའི་མི་དམིགས་པ་དང༌། གཉིས་ཀ་གཉིས་ཀ་མ་ཡིན་པས་དེ་ཐོབ་པ་མི་དམིགས་པར་སློབ་པའི་བསམ་པ་གསུངས་པས་སྒོམ་པའི་ལམ་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སློབ་པའི་བསམ་པ་གསུངས་པ་དང༌། འོ་ན་ཇི་ལྟར་ཐོབ་པར་བྱ་བ་ཞུས་པའི་ལན་དུ་དེ་བཞིན་ཉིད་ཇི་ལྟ་བ་དང་ཆོས་ཀྱི་དབྱིངས་ཇི་ལྟ་བ་བཞིན་དུ་ཐོབ་པར་བྱ་བ་བསྟན་པས་ཁྱད་པར་གྱི་ལམ་དུ་ཤེ་རབ་ཀྱི་ཕ་རོལ་ཏུ་ཕྱིན་པ་ལ་སློབ་པའི་བསམ་པ་ཕྱིན་ཅི་མ་ལོག་པ་དང་ལྡན་པ་གསུངས་པ་རྣམས་ལས་ལྡོག་པ་དགུ་ཡུལ་དུ་བྱས་ན་དོན་དམ་པར་རྟོག་པ་དོན་གྱིས་བསྟན་ཏོ། ། འདི་ཡང་དངོས་སུ་གསུངས་པ་ཕྱིན་ཅི་མ་ལོག་པའི་བསམ་པ་ལ་དོན་དམ་པར་ཞེན་ན་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་མི་མཐུན་ཕྱོགས་སུ་གཏོགས་པར་བྱའོ། ། འཛིན་པའི་རྣམ་པར་རྟོག་པ་ཡང་གཉིས་ལས་དང་པོ་གང་ཟག་རྫས་སུ་ཡོད་པ་ལ་བརྟེན་པའི་རྣམ་པར་རྟོག་པ་གསུངས་པའི་ཚིགས་སུ་བཅད་པ་གཉིས་ཏེ། སེམས་ཅན་བཏགས་པའི་སྤྱོད་ཡུལ་དང༌། ཞེས་བྱ་བ་ལ་སོགས་པའོ། ། འདི་ཡང་མདོ་ནས་སེམས་ཅན་ལ་སོགས་པ་ཇི་ལྟ་བ་བཞིན་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པར་གསུངས་པས་དེ་ལས་ལྡོག་པར་བཀག་པ་ཡི་ཡུལ་དང་ཡུལ་ཅན་འཕངས་པའི་ཚིག་ལེའུ་བྱས་པར་བཀོད་པའོ། ། མདོ་ནི་ཆོས་ཀྱི་དབྱིངས་ཇི་ལྟ་བུ་ལགས་ཞེས་ཞུས་པ་ལགས།

བདག་དང་སེམས་ཅན་དང་སྲོག་དང་གང་ཟག་གི་ཁམས་ཇི་ལྟ་བ་བཞིན་ནོ། ། ཞེས་བྱ་དང་བདག་ལ་སོགས་པ་དེ་ཡང་དམིགས་སུ་མེད་པ་ཉིད། དེས་ན་བདག་ལ་སོགས་པ་གདགས་པར་བྱར་མེད་པ་དང༌། མ་བརྟག་པས་རྣམ་པ་ཐམས་ཅད་མཁྱེན་པ་ཐོབ་པ་དང༌། ཆོས་ཐམས་ཅད་གདགས་སུ་མེད་པ་ལ་དམྱལ་བ་ལ་སོགས་པར་བརྟག་པ་ཉིད་ཀྱང་བཀག་པར་གསུངས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་གཟུགས་ལ་སྤྱད་པར་བགྱིའམ་ཞེས་བྱ་བ་ལ་སོགས་པས་རྣམ་པ་མཁྱེན་པའི་བར་གྱི་ཆོས་རྣམས་ལ་བཏགས་པ་ཉིད་དུ་ཡང་དག་པར་ཞེན་པའི་སློབ་པ་བཀག་པར་གསུངས་པ་དང༌། གཟུགས་ལ་སོགས་པ་ལ་བྲི་བ་དང་བསྣན་པ་མེད་པར་སློབ་པ་ཞལ་གྱིས་བཞེས་པ་དང༌། དེ་ཡི་མཚན་ཉིད་ཀྱང་སྐྱེ་འགག་མེད་པར་སློབ་པ་ཡིན་པ་དང། དེའི་དོན་ཡང་མངོན་པར་འདུ་བྱ་བ་མེད་པ་ཡིན་པ་དང༌། དེ་ཡང་ཆོས་རྣམས་རང་གི་མཚན་ཉིད་ཀྱིས་སྟོང་པར་མཐོང་བ་ལ་སློབ་པ་དང༌། དེ་ཉིད་ཀྱི་དོན་གཟུགས་ནས་བྱང་ཆུབ་ཀྱི་བར་སྟོང་པར་མཐོང་བར་བསྟན་པ་དང༌། དེ་ལ་མི་སྤྱོད་པ་ཉིད་སྤྱོད་པ་ཡིན་པ་ལ་སོགས་པ་ནས་དམིགས་སུ་མེད་པའི་སྦྱིན་པ་ལ་སོགས་པ་ལ་སྤྱོད་པ་རྒྱ་ཆེར་དམིགས་པ་དང་མི་དམིགས་པར་གསུངས་པ་དང༌། དམིགས་པ་དང་མི་དམིགས་པ་ལ་མ་ཆགས་པར་ས་ནས་སར་ཡོངས་སུ་རྫོགས་པ་ཅི་ལྟར་བྱེད་ཞུས་པ་ལ་དེ་ལྟར་དམིགས་པ་ལ་ས་རྫོགས་པ་བཀག་པ་ལ་སོགས་པ་གསུངས་པ་དང༌། དེ་ལྟར་ཡིན་ན་གཟུགས་ནས་རྣམ་པ་ཐམས་ཅད་མཁྱེན་པའི་བར་གྱི་ཆོས་ཀྱི་མཚན་ཉིད་རྣམ་པར་འབྱེད་པ་མེད་པར་ཞུས་པ་ལ་དམིགས་པའི་ཚུལ་གྱིས་ཆོས་རབ་ཏུ་རྣམ་པར་འབྱེད་པ་མེད་པར་གསུངས་པ་དང༌། ཐམས་ཅད་མི་དམིགས་ན་སྦྱིན་པའི་ཕ་རོལ་ཏུ་ཕྱིན་པ་ནས་སེམས་ཅན་ཡོངས་སུ་བསྒྲལ་བ་མེད་པར་ཞུས་པ་ལ་གཟུགས་ནས་རྣམ་པ་ཐམས་ཅད་མཁྱེན་པའི་དོན་དུ་མི་སྤྱོད་པ་ནས་གང་གི་ཡང་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་པར་གསུངས་པ་དང༌། དེ་ལྟར་ཡིན་ན་ཐེག་པ་གསུམ་རྣམ་པར་དགོད་པ་མེད་པར་ཞུས་པ་ལ་དོན་དམ་པར་ཐེག་པ་གསུམ་རྣམ་པར་དགོད་པ་མེད་པར་གསུངས་པ་དང༌།

དོན་དམ་པར་མེད་པར་ཆོས་ཐམས་ཅད་དང་དེ་པ་ཡང་སྤྲུལ་དང་འདྲ་བ་ཡིན་ན་ཡོན་རྣམ་པར་སྦྱོང་བར་མི་འགྱུར་བར་ཞུས་པ་ལ་དེ་པ་དང་སྤྲུལ་པའི་ཆོས་ཉིད་ཤེས་ནས་བྱ་བྱེད་པས་ཡོན་རྣམ་པར་སྦྱོང་བ་ཉིད་དང༌། དེ་པ་ལ་བྱམས་པར་སེམས་དང་དེ་པ་ལ་མེ་ཏོག་ཅིག་ནམ་མཁར་འཐོར་བ་དང༌། ཕྱག་འཚལ་ལོ་ཟེར་བ་ཡང་སྡུག་བསྔལ་ཟད་པའི་རྒྱུར་འགྱུར་བ་གསུངས་པ་དང༌། བྱང་ཆུབ་སེམས་དཔའ་ཆོས་རྣམས་ཀྱི་ཆོས་ཉིད་ཀྱི་ཁོང་དུ་ཆུད་པ་བྱ་ཞིང་ཆོས་ཉིད་རྣམ་པར་འཁྲུག་པར་མི་བྱ་སྟེ། འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ་འདི་ནི་དེའི་ཆོས་ཉིད་དོ་ཞེས་པ་ནས་རྣམ་པ་ཐམས་ཅད་མཁྱེན་པའི་བར་ལ་དེ་ལྟར་རྣམ་པར་འཁྲུག་པར་མི་བྱ་བ་ཉིད་དུ་བསྟན་པ་དང༌། དེ་ལྟར་སྟོན་པས་དེ་བཞིན་གཤེགས་པ་ཆོས་ཉིད་ཀྱི་རྣམ་པར་འཁྲུག་པར་བྱེད་པར་མི་འགྱུར་རམ་ཞེས་ཞུས་པ་ལ་རྣམ་པར་མི་འཁྲུག་པའི་དོན་རྟོགས་པར་བྱ་བའི་ཐབས་ཀྱིས་མིག་གི་དེ་ལྟར་བསྟན་པར་རྣམ་པར་འཁྲུག་པར་མི་བྱེད་པར་གསུངས་པ་རྣམས་ཀྱིས་དེ་ལས་ལྡོག་པ་དོན་གྱིས་འཕངས་པ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ལས་ལྡོག་པའི་ཆོས་དང་ལྡན་པའི་གང་ཟག་ཏུ་རྟོགས་པ་ཞེས་བྱ་བའི་དོན་ཏོ།

 ། འདིས་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཉིད་ལ་དོན་དམ་པའི་རྣམ་པར་ཤེས་པ་ཡང་མི་མཐུན་པའི་ཕྱོགས་ཡིན་པར་དོན་གྱིས་སྟོན་ཏེ་མཚན་ཉིད་མཚུངས་པའི་ཕྱིར་རོ། ། འཛིན་པའི་རྣམ་པར་རྟོག་པ་གཉིས་པ་སྐྱེ་བུ་བཏགས་པར་ཡོད་པ་ལ་དམིགས་པ་གསུངས་པ་ནི། སེམས་ཅན་བཏགས་པ་དང་དེའི་རྒྱུ། ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་མོ། ། དེ་ལ་རབ་འབྱོར་མིང་དང་མཚན་མ་ལ་མངོན་པར་ཞེན་པ་མ་ཡིན་ཏེ་ཞེས་བྱ་བ་ཡིན་པས་མིང་ཡང་མིང་གི་མཚན་མ་ཡང་མཚན་མས་སྟོང་ཏེ། དེའི་ཕྱིར་བྱང་ཆུབ་སེམས་དཔའ་རྣམ་པ་ཐམས་ཅད་མཁྱེན་པ་ཐོབ་པར་བྱེད་ཆོས་ཀྱི་འཁོར་ལོ་བསྐོར་བར་བྱེད་དོ་ཞེས་བྱ་བའི་བར་གྱིས་སེམས་ཅན་དུ་བཏགས་པ་མིང་དང་བཏགས་པའི་རྒྱུ་མཚན་དག་སྟོང་པར་བཤད་པ་ཤེས་རབ་ཀྱི་ཕརོལ་ཏུ་ཕྱི་པའི་ཡུལ་ལས་ལྡོག་པའི་ཆོས་དང་ལྡན་པ་རྣམ་པར་རྟོག་པའི་ཡུལ་སྤྱིར་འཕངས་པ་མདོ་ཡི་དོན་སྡུད་པ་ནི་ཚིགས་སུ་བཅད་པ་དང་པོའོ།། ཐམས་ཅད་མཁྱེན་པ་ཉིད་གསུམ་ལ་ཁྱད་པར་ཅི་ཞིག་མཆིས་ཞེས་ཞུས་པ་ལས་བརྩམས་ནས་རྣམ་པ་ཐམས་ཅད་མཁྱེན་པ་ཉིད་ནི་དེ་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡིན་ཞེས་བྱའོ། ། ཞེས་བྱ་བའི་བར་དང༌། ཅིའི་སླད་དུ་ལམ་ཤེས་ཉིད་བྱང་ཆུབ་སེམས་དཔའ་རྣམས་ཀྱི་ལགས་ཞེས་བྱ་བ་ནས་བརྩམས་ཏེ་དེའི་ཕྱིར་ལམ་ཤེས་པ་ཉིད་ནི་བྱང་ཆུབ་སེམས་དཔའ་རྣམས་ཀྱི་ཡིན་ནོ་ཞེས་བྱ་བའི་བར་དང༌། ཐམས་ཅད་ཤེས་པ་ཉིད་ལ་དེ་ལྟར་ཞུས་པ་ནས་བརྩམས་ཏེ་ལམ་ཐམས་ཅད་ཀྱིས་ཀྱང་མ་ཡིན་ལ་རྣམ་པ་ཐམས་ཅད་ཀྱིས་ཀྱང་མ་ཡིན་ནོ་ཞེས་བྱ་བའི་བར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་སྒྱུ་མ་ལྟ་བུའི་ཐམས་ཅད་མཁྱེན་པ་ཉིད་གསུམ་གྱི་རང་བཞིན་གསུངས་པ་ལས་ལྡོག་པའི་ཆོས་དང་ལྡན་པའི་གང་ཟག་བཏགས་པ་ནི་སྒྲིབ་པའི་སྒྲར་བརྗོད་དེ། སྒྱུ་མ་ལྟ་བུའི་ཀུན་མཁྱེན་གསུམ་ལས་ལྡོག་པའི་ཆོས་ཉིད་དེ་ཐོབ་པའི་གེགས་ཡིན་པས་དེ་དང་ལྡན་པ་ལའང་སྒྲིབ་པ་ཡིན་པར་གསུངས་སོ།

། དེ་བཞིན་དུ་ལམ་ལ་གནས་ཏེ་ཡང་དག་པའི་མཐའ་མངོན་དུ་བགྱིད་དམ་ཞེས་བྱ་བ་ནས་བརྩམས། ཅི་ལ་ཡང་མི་གནས་པས་སེམས་ཅན་རྣམས་ལ་གྲོལ་བཞིན་དུ་བྱང་ཆུབ་སེམས་པ་ཡང་དག་པའི་མཐའ་མངོན་དུ་བྱེད་པར་གསུངས་པ་དང༌། ཐམས་ཅད་མཁྱེན་པ་ཉིད་གསུམ་ལ་ཉོན་མོངས་པ་སྤང་བའི་བྱེ་བྲག་མེད་པ་ནས་ལམ་དང་ལམ་མ་ཡིན་པ་དེ་ཁོ་ནར་མི་དམིགས་ཀྱང་ཐ་སྙད་དུ་འདུས་མ་བྱས་ཀྱི་རབ་ཏུ་ཕྱེ་བ་ལམ་དང་འབྲས་བུའི་དབྱེ་བ་རྣམ་པར་གཞག་པར་གསུངས་པས་མྱ་ངན་འདས་པའི་ལམ་ཇི་ལྟ་བ་བཞིན་རྣམ་པར་དག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དེ་བཞིན་དང་ཡང་དག་པའི་མཐའ་དང་ཆོས་ཀྱི་དབྱ྄ིངས་རྣམས་ཡང་དག་པར་འདུས་པ་དང༌། གཟུགས་མེད་པ་བསྟན་དུ་མེད་པ་ལ་སོགས་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་གང་དང་ཡང་ལྡན་པ་དང་མི་ལྡན་པ་དང་བསྟན་དུ་ཡོད་པ་ལ་སོགས་པའི་རང་བཞིན་མ་ཡིན་པར་གསུངས་པས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་བཞག་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཐམས་ཅད་ཀྱི་སྤོབས་པ་དང་སྣང་བ་ཐམས་ཅད་བསྐྱེད་པར་བྱེད་པ་དང༌། བདུད་དང་ཉན་ཐོས་ཀྱི་ཐེག་པ་དང་སྡིག་པའི་ཕྱོགས་ལས་སོགས་པས་དབྲོག་པར་མི་ནུས་པ་ཁྱད་པར་དུ་འཕགས་པར་གསུངས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་སྡུག་བསྔལ་ལ་སོགས་པ་ཡོངས་སུ་ཤེས་པ་བཅུ་གཅིག་ལ་བསླབ་པར་གསུངས་པ་དང༌། དོན་དང་དོན་མ་ཡིན་པ་མི་དམིགས་ན་ཅི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བགྱི་ཞེས་ཞུས་པ་ལ་ཉོན་མོངས་པ་རྣམས་ཀྱིས་ཆོས་ཉིད་ལ་དོན་དང་དོན་མ་ཡིན་པ་མེད་པས་ན་ཆོས་ཐམསཅད་ཀྱི་དེ་བཞིན་ཉིད་ལ་དོན་དང་དོན་མ་ཡིན་པ་བཀག་པ་དང༌། གཉིས་སུ་མེད་པས་གཉིས་སུ་མེད་པ་ཐོབ་པར་བྱེད་པ་ལ་སོགས་པ་མུ་བཞི་བཀག་པས་གཉིས་སུ་མེད་པའི་དོན་ཇི་ལྟ་བ་བཞིན་རྣམ་པར་གཞག་པས་ན་དེ་ལ་ལྡོག་པའི་ཆོས་དང་ལྡན་པའི་སྐྱེས་བུ་བཏགས་པ་བ་ལ་ཡུལ་དུ་བྱས་པའི་རྟོག་པ་དོན་དམ་པར་འཛིན་པ་དོན་གྱིས་འཕངས་པ་ཡིན་ནོ།

། འདིར་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཉིད་ལ་དོན་དམ་པར་རྟོགས་པ་ཡང་མི་མཐུན་པའི་ཕྱོགས་སུ་ལྟ་སྟེ་མཚན་ཉིད་མཚུངས་པའི་ཕྱིར་རོ། ། འདིར་ཀུན་ཏུ་རྨོངས་པ་ཞེས་བྱ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ལས་ལྡོག་པའི་ཡུལ་ཉིད་ལ་བརྗོད་དེ་ཡུལ་ཅན་གྱི་མིང་གིས་བཏགས་པའོ། ། ཡུལ་ཅན་ནི་རྣམ་པར་རྟོག་པ་ཉིད་ཡིན་ནོ་སྒོམ་པའི་ལམ་གྱི་བྱེད་པ་གསུངས་པ་ནི། ཡམས་ནད་འདི་རྣམས་ཟེད་ནས་ནི། ཞེས་བྱ་བ་ལ་སོག་པ་སྟེ་དོན་གོ་བར་ཟད་དོ། ། རྩེ་མོར་ཕྱིན་པའི་སྦྱོར་བ་བདུན་པ་ཁྱད་པར་གྱི་ལམ་གསུངས་པ་ནི། སྟོང་གསུམ་སྐྱེ་བོ་ཉན་ཐོས་དང། ། ཞེས་བྱ་བ་ལ་སོགས་པའོ། ། བར་ཆད་མེད་པའི་ཏིང་ངེ་འཛིན་འདི་ལ་དོན་གསུམ་གྱིས་སྟོན་པ་ལས་ཏིང་ངེ་འཛིན་ཉིད་ཀྱིས་རང་གི་ངོ་བོ་གསུངས་པ་ནི། ཚིགས་སུ་བཅད་པ་གཉིས་འགྲེལ་པ་དང་བཅས་པས་སྟོན་ཏོ། ། སེམས་དང་པོ་བསྐྱེད་པ་ནི་བླ་ན་མེད་པ་ཡང་དག་རྫོགས་པའི་བྱང་ཆུབ་ཏུ་ཞུགས་པའི་བསོད་ནམས་རྒྱ་ཆེན་པོ་གསུངས་པ། སྟོང་གསུམ་གྱི་སེམས་ཅན་ཉན་ཐོས་ཀྱི་ས་ལ་བཀོད་པ་ནས་བྱང་ཆུབ་སེམས་དཔའི་སྐྱོན་མེད་པ་ལ་བཀོད་པ་བས་མཆོག་ཏུ་ཁྱད་པར་འཕགས་པའི་བསོན་ནམས་འཛིན་པ་སྟེ། སེམས་དང་པོ་བསྐྱེད་པ་ནི་འདིར་བྱང་ཆུབ་ཀྱི་སྙིང་པོ་ལ་འདུག་ནས་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བའི་སེམས་བསྐྱེད་པ་སྟེ་གང་ཟག་དེ་ལ་ཡོད་པའི་བར་དེ་པའི་ཏིང་ངེ་འཛིན་ཉེ་བར་མཚོན་པར་བྱེད་པའོ། ། དེས་ན་འདིའི་བསོད་ནམས་ལས་ཁྱད་པར་དུ་འཕགས་པ་ནི་དེ་པ་ཉིད་ཡིན་པར་གསུངས་ཏེ་གཞན་ཐམས་ཅད་ལས་སྐབས་འདི་ཉིད་མཆོག་ཏུ་གྱུར་པའོ། ། ཞེས་སྟོན་པའོ། ། འདི་ཡི་དེ་མ་ཐག་པའི་འབྲས་བུ་ཉིད་ཡིན་པར་བསྟན་པའི་དོན་དུ་སེམས་དང་པོ་བསྐྱེད་པས་ཅི་ཡིད་ལ་བགྱིད་ཅེས་ཞུས་པ་ལས་རྣམ་པ་ཐམས་ཅད་མཁྱེན་པ་ཡིད་ལ་བྱེད་དོ། ། ཞེས་གསུངས་སོ། ། མདོ་འདི་སྡུད་པ་ནི། དེ་ནི་རྣམ་པ་ཀུན་མཁྱེན་ཉིད་ཅེས་བྱའོ།

། རྣམ་པ་ཐམས་ཅད་མཁྱེན་པའི་དངོས་པོ་དང༌། དབང་བསྒྱུར་བ་དང་དམིགས་པ་དང༌། རྣམ་པ་དང་མཚན་ཉིད་རྣམས་ལ་ཅི་ལྟ་བུ་ཞིག་མཆིས་ཞེས་ཞུས་པ་ལས། དངོས་པོ་མེད་པ་ལ་སོགས་པ་འདི་ཡི་དངོས་པོ་ཡིན་པ་དང༌། དམིགས་པ་ནི་དངོས་པོ་མེད་པའོ། ། བདག་པོ་ནི་དྲན་པའོ། ། རྣམ་པ་བཞི་པའོ། ། མཚན་ཉིད་ནི་མཚན་ཉིད་མེད་པའོ། ། ཞེས་གསུངས་པ་ནི་སྡུད་པས་རྣམས་པ་ཐམས་ཅད་མཁྱེན་པ་ཉིད་འདིའི་མཐུན་པའི་རྐྱེན་ཚང་བ་གསུངས་པ་ནི། འདིའི་དམིགས་པ་དངོས་པོ་མེད་དེ་ཞེས་བྱ་བ་ཚིགས་སུ་བཅད་པ་གཅིག་ཡིན་པར་སློབ་དཔོན་སེ་གེ་བཟང་པོས་བཤད་དོ། ། འཕགས་པ་རྣམ་གྲོལ་སྡེས་ནི་ཚིག་རྐང་གསུམ་ཉིད་བསྐྱེད་པའི་རྐྱེན་སྟོན་པར་བཤད་དོ། ། དངོས་མེད་ནི་གཞན་བྱ་བའི་དོན་དུ་གཞན་དབང་ཀུན་བཏགས་པ་དང་བཅས་པའོ། ། བདག་པོའི་རྐྱེན་དྲན་པ་ཡིན་པ་ནི་མཉམ་པར་འཇོག་པའི་དྲན་པས་ཡུལ་ལ་ཉེ་བར་གཏོད་པའི་ཕྱིར་བདག་པོ་ཡིན་ཏེ། མིག་གི་བློ་ལ་མིག་བཞིན་ནོ། ། རྣམ་པ་བཞི་པ་ནི་སྤྲོས་པ་ཉེ་བར་ཞི་བ་སྟེ་སྟོང་པ་ཉིད་དོ། ། མཚན་ཉིད་ནི་མཚན་མ་མེད་པ་ཞེས་བྱ་བ་ཡང་རྣམ་པ་བཞི་པ་ཉིད་ཀྱི་ཁྱད་པར། གཉེན་པོས་སྤངས་པའི་ཞི་བ་ལས་ཁྱད་པར་དུ་རང་བཞིན་གྱིས་ཞི་བ་སྟོན་པས་མཚན་ཉིད་ནི་མཚན་ཉིད་མེད་པའོ། ། ཞེས་གསུངས་པར་འཕགས་པ་རྣམ་གྲོལ་སྡེས་བཤད་དོ། ། དོན་དམ་པའི་རྣམ་པ་ཐམས་ཅད་མཁྱེན་པ་འདི་དང་བར་ཆད་མེད་པའི་ཏིང་ངེ་འཛིན་ནི་ཆོས་ཀྱི་དབྱིངས་ཀྱི་ཡུལ་ཅན་རྣམ་པར་མི་རྟོག་པའི་བདག་ཉིད་དགདམིགས་པ་གཅིག་ལ་འཇུག་པ་ནི། དྲན་པ་གཅིག་གིས་དམིགས་པ་དང༌། རྣམ་པའི་ཡུལ་ལ་འཇུག་པ་འཕངས་པ་དང༌། རང་བཞིན་གྱིས་ཞི་བའི་རྣམ་པ་ཅན་དུ་མཚུངས་པའི་ཕྱིར་ན་སློབ་དཔོན་སེང་གེ་བཟང་པོས་དམིགས་པ་ལ་སོགས་པ་འདི་དག་བར་ཆད་མེད་པའི་ཏིང་ངེ་འཛིན་གྱི་ཡིན་པར་གསུངས་པ་ཡང་མི་འགལ་བར་རིག་པར་བྱའོ། ། དེས་ནི་བར་ཆེད་པའི་ཏིང་ངེ་འཛིན་གྱི་རྣམ་པ་ཐམས་ཅད་མཁྱེན་པའི་མཚན་ཉིད་ཀྱི་འབྲས་བུ་སྐྱེད་པ་ལ་རྗེས་སུ་མཐུན་པའི་རྐྱེན་གཞན་ཚང་བ་དང་ལྡན་པར་བསྟན་ཏོ།

། མི་མཐུན་པའི་གེགས་དང་བྲལ་བའི་ཁྱད་པར་ནི་ལོག་པར་རྟོག་པ་བཅུ་དྲུག་རྣམ་པ་ཐམས་ཅད་མཁྱེན་པའི་ཡུལ་ལ་བཀག་པས་བར་ཆེད་པའི་ཏིང་ངེ་འཛིན་གྱི་ཁྱད་པར་དུ་བྱེད་དོ། ། དེ་ཡང་འདི་ལ་ནི། རབ་ཏུ་སྨྲ་རྣམས་རྒྱུན་མར་རྒོལ། ། ཞེས་བྱ་བ་ནས་བརྩམས་པ་འཕགས་པ་རྣམ་གྲོལ་སྡེས་འཆད་དོ། ། ལོག་པར་རྟོག་པ་བཅུ་དྲུག་པོ་འདི་དག་བཀག་པ་ནི་བར་ཆད་མེད་པའི་ཏིང་ངེ་འཛིན་ཐོབ་པའི་གེགས་སྤངས་པའི་སྒོ་ནས་དེ་སྐྱཻ་བའི་རྒྱུ་བརྗོད་ལ་དེས་ན་རྣམ་པ་ཐམས་མཁྱེན་པ་ཉིད་སྐྱེ་བའི་གེགས་དང་བྲལ་བར་ཡང་གྲུབ་པ་ཡིན་ནོ། ། ལོག་པར་རྟོག་པ་དེ་དག་བཀག་པར་ཡང་རྣམ་པ་ཐམས་ཅད་མཁྱེན་པའི་དངོས་པོ་དང་བཅས་པའི་དམིགས་པའི་དངོས་པོ་མེད་པ་ལ་འཐད་པ་མེད་དོ་སྙམ་དུ་དོགས་པ་འགོག་པས་སྦྱོར་བ་ལས་བྱུང་བའི་ཆོས་ལ་ངོ་བོ་ཉིད་མེད་ཞེས་བྱ་བས་འཐད་པ་གསུངས་པའོ། ། དམིགས་པའི་ངོ་བོ་ཉིད་མེད་པར་གཟུང་བ་ལ་ལོག་པར་རྟོག་པ་སྤང་བ་ནི་གལ་ཏེ་དམིགས་པ་དངོས་པོ་མེད་པ་སྤོང་བ་ཡིན་ན་དེ་ལ་ཡང་དག་པའི་རང་བཞིན་འགའ་ཡང་ཤེས་པར་བྱར་མེད་པར་རྣམ་པར་དག་པའི་ཡུལ་གྱི་རང་བཞིན་དང་བྲལ་བ་ཡིན་ནོ་སྙམ་ན་དངོས་པོ་མེད་པ་དེ་ཡི་དེ་ཁོ་ན་རྣམ་པར་དག་པའི་ཡུལ་གྱི་མཚན་ཉིད་སྟོང་པ་ཉིད་ལ་སོགས་པ་དང་དེ་བཞིན་ཉིད་ཡང་དག་པའི་མཐའ་དང་ཆོས་དབྱིངས་ཀྱི་ངོ་བོ་ཉིད་དུ་གསུངས་པ་ལ་སོགས་པའོ། ། རྣམ་པ་ཐམས་ཅད་མཁྱེན་པའི་ཡེ་ཤེས་ལ་སོགས་པར་རྟོག་པ་སྤང་བ་ནི་གལ་ཏེ་དེ་ཡུལ་དང་བཅས་པ་དངོས་པོ་མེད་པ་ཡིན་ན། འོ་ན་གང་གིས་གང་ཤེས་ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་མི་འཐད་དོ་སྙམ་ན། དེ་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་ལྟ་བ་ན་དངོས་པོ་མེད་པ་ཡང་མི་མཐོང་ན་དངོས་པོ་ལྟ་ཅི་སྨོས་ཞེས་བྱ་བ་ནས་འཇིག་རྟེན་གྱི་ཀུན་རྫོབ་ཏུ་དངོས་པོ་མེད་པ་ལ་སོགས་ལ་དམིགས་པར་སྟོན་པར་གསུངས་སོ། ། དོན་དམ་པ་དང་ཀུན་རྫོབ་ལ་ལོག་པར་རྟོག་པ་སྤཽང་བ་ནི་ཐམས་ཅད་མེད་པ་ཡིན་ན་དོན་དམ་པ་དང་ཀུན་རྫོབ་ཉིད་མི་རུང་ངོ་སྙམ་ན།

འཇིག་རྟེན་ཀུན་རྫོབ་ཀྱི་དེ་བཞིན་ཉིད་གང་ཡིན་པ་དེ་ཉིད་དོན་དམ་པའི་དེ་བཞིན་ཉིད་དུ་གསུངས་པས་གཉིས་ཀ་ཡང་དངོས་པོ་མེད་བཞིན་དུ་རྣམ་པར་བཞག་པར་གསུངས་སོ། ། སྦྱོར་བ་ལ་ལོག་པར་རྟོག་པ་སྤང་བ་ནི་གལ་སྟེ་ཐམས་ཅད་དངོས་པོ་མེད་པ་ཡིན་ན་གང་གི་དོན་དུ་ཅི་ཞིག་སྤྱོད་པ་མེད་པས་བྱང་ཆུབ་ཀྱི་དོན་དུ་སྤྱོད་པ་མེད་པར་དགོངས་པ་ལ། སྤྱོད་པ་དང་རྗེས་སུ་སྤྱོད་པ་ཉིད་སྤྱོད་པར་གསུངས་པ་ཡིན་ནོ། ། ཐམས་ཅད་མེད་པ་ཡིན་ན་སངས་རྒྱས་དང་ཆོས་དང་དགེ་འདུན་གྱི་དོན་ཕྱིན་ཅི་མ་ལོག་པ་མི་འཐད་དོ་སྙམ་དུ་དཀོན་མཆོ་གསུམ་ལ་ལོག་པར་རྟོག་པ་སྤང་བའི་ཕྱིར། སངས་རྒྱས་དང་ཆོས་དང་དགེ་འདུན་སྒྲ་འཇུག་པའི་རྒྱུན་དོན་དམ་པར་མེད་པར་ཀུན་ཛོབ་ཏུ་འཐད་པར་གསུངས་པ་ཡིན་ནོ། ། ཐབས་མཁས་ལ་ལོག་པར་རྟོག་པ་སྤང་བ་ནི་ཐམས་ཅད་དངོས་པོ་མེད་པ་ཡིན་ན་རྣམ་པ་ཐམས་ཅད་མཁྱེན་པའི་རྒྱུ་ཐབས་པ་མི་འཐད་དོ་སྙམ་ན་མི་དམིགས་པས་དགེ་བ་སྒྲུབ་པ་ལ་བཟོད་པ་དངོས་པོ་མེད་པ་ལ་འཐད་པར་གསུངས་པའོ། ། མངོན་པར་རྟོགས་པ་ལ་ལོག་པར་རྟོག་པ་སྤང་བ་ནི་ཐམས་ཅད་དངོས་པོ་མེད་པ་ཡིན་ན། དངོས་པོ་མེད་པས་དངོས་པོ་མེད་པ་མངོན་པར་རྟོགས་པ་ལ་སོགས་པ་མུ་བཞིར་མི་འཐད་པ་དགོངས་པ་ལ། དེ་ལྟ་བུ་ལས་གཞན་པ་དངོས་པོ་དང་དངོས་མེད་པ་མཉམ་པ་ཉིད་དུ་མཐོང་བ་མངོན་པར་རྟོགས་པར་གསུངས་པ་ཡིན་ནོ། ། ཕྱིན་ཅི་ལོག་ལ་ལོག་པར་རྟོག་པ་སྤོང་བ་ནི། ཐམས་ཅད་དངོས་པོ་མེད་པ་ཡིན་ན་མངོན་པར་རྟོགས་པས་གང་སྤང་བར་བྱ་བ་མི་མཐུན་པའི་ཕྱོགས་ཕྱིན་ཅི་ལོག་མི་འཐད་དོ་སྙམ་ན། དངོས་པོ་མེད་པ་ལ་རྟག་པ་དང་མི་རྟག་པ་དང་བདེ་བ་དང་སྡུག་བསྔལ་བ་དང་བདག་དང་བདག་མེད་པ་དང་ཞི་བ་དང་མ་ཞི་བ་ལ་སོགས་པར་མངོན་པར་ཞེན་པ་སྤྲོས་པ་ཡིན་པས་ཕྱིན་ཅི་ལོག་ཡོད་པ་དེ་རྡོ་རྗེ་ལྟ་བུའི་ཏིང་ངེ་འཛིན་གྱི་སྐད་ཅིག་མ་གཅིག་ལ་དེ་གཏན་སྤངས་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པར་གསུངས་པ་ཡིན་ནོ།

། ལམ་ལ་ལོག་པར་རྟོག་པ་སྤོང་བ་ནི་གལ་ཏེ་ཆོས་ཐམས་ཅད་དངོས་པོ་མེད་པ་ལ་ལམ་ཤེས་པ་ཡོངས་སུ་རྫོགས་པ་ཉིད་ཅི་ལྟར་འཐད་རྟོགས་པར་བྱ་བ་ཐ་དད་མེད་པར་ལམ་གཅིག་ཏུ་འགྱུར་བའི་ཕྱིར་རོ། ། འོན་ཏེ་ལམ་ཐམས་ཅད་རྫོགས་པར་བྱེད་ན་འབྲས་བུ་ཐམས་ཅད་ཀྱང་མངོན་དུ་བྱེད་པར་འགྱུར་བས་བརྒྱད་པ་དང་རྒྱུན་དུ་ཞུགས་པ་ལ་སོགས་པ་ཐམས་ཅད་དུ་ཐལ་བས་འགལ་ལོ་སྙམ་ན། ལམ་ཐམས་ཅད་རྫོགས་པར་བྱེད་ཀྱང་ལམ་གཞན་ལས་འདས་ནས་བྱང་ཆུབ་སེམས་པ་རང་གི་ལམ་གྱི་འབྲས་བུ་རྣམ་པ་ཐམས་ཅད་མཁྱེན་པ་ཉིད་མངོན་དུ་བྱེད་པར་གསུངས་པ་ཡིན་ནོ། ། གཉེན་པོ་དང་མི་མཐུན་པ་ལ་ལོག་པར་རྟོག་པ་སྤང་བ་ནི་གལ་ཏེ་ཐམས་ཅད་དངོས་པོ་མེད་ན་མི་མཐུན་པ་དང་གཉེན་པཽ་ལྡན་པ་མི་འཐད་དེ་གཉིས་ཀ་བདེན་པའི་ཡུལ་ཅན་མ་ཡིན་པའི་ཕྱིར་རོ་སྙམ་ན། དེ་ཐམས་ཅད་སེམས་ཅན་བཟུང་བའི་ཕྱིར་འཇིག་རྟེན་གྱི་ཐ་སྙད་ཙམ་དུ་ཡོད་པར་གསུངས་པ་ཡིན་ནོ། །མཚན་ཉིད་ལ་ལོག་པར་རྟོག་པ་སྤང་བ་ནི། གལ་ཏེ་ཐམས་ཅད་དངོས་པོ་མེད་པའི་ཕྱོགས་ལ་ཆོས་ཐམས་ཅད་མཚན་ཉིད་མེད་པར་མཚན་ཉིད་གཅིག་པ་ཡིན་པས་དེ་ལ་བསླབ་པར་བྱ་བ་ཡང་ཉན་ཐོས་པ་ལ་སོགས་པའི་ས་ལས་འདས་པ་དང་མཚན་ཉིད་མེད་པ་ལ་སློབ་པ་ཉིད་ཀྱང་མེད་དོ་སྙམ་ན། དེ་ཁོ་ནར་ཐམས་ཅད་ཁས་མི་ལེན་པར་གང་ལ་ཡང་སློབ་པ་མེད་པར་གསུངས་པ་ལ་སོགས་པ་ཡིན་ནོ། ། སྒོམ་པ་ལ་ལོག་པར་རྟོག་པ་སྤང་བ་ནི། གལ་ཏེ་མཚན་ཉིད་ཤེས་པའི་དོན་དུ་སློབ་པ་ཉིད་མེད་ན་ཆེད་དུ་བྱ་བ་ཐོབ་པའི་དོན་དུ་སྒོམ་པ་མི་འཐད་དོ་སྙམ་ན། སྒོམ་པ་རྣམ་པར་འཇིག་ཅིང་སྒོམ་པ་དམིགས་སུ་མེད་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པར་གསུངས་པ་ཡིན་ཏེ། དེ་ལྟ་བུའི་ལོག་པར་རྟོག་པ་བཀག་པས་ཐམས་ཅད་མཁྱེན་པ་ཉིད་ལ་ཡིད་ཆེས་པ་བརྟན་པ་ཐོབ་པ་ནི། བར་ཆད་མེད་པའི་ཏིང་ངེ་འཛིན་འདི་སྐྱེ་བའི་རྒྱུ་ཡིན་ནོ། ། བར་ཆད་མེད་པའི་ཏིང་ངེ་འཛིན་ཏེ། དེ་ཁོ་ནའི་མངོན་པར་རྟོགས་པའོ།

། སྐབས་དྲུག་པ། མཐར་གྱིས་པའི་སྦྱོར་བ་བཤད་པ། གཞིའི་སྦྱོར་བ་དང་དེའི་བརྟེན་པའི་སྦྱོར་བ་གཉིས་བཤད་ནས་དེ་གཉིས་ཉིད་མཐར་ཐུག་པར་བྱེད་པའི་ཐབས་སུ་གདོན་མི་ཟ་བར་མཐར་གྱིས་བསླབ་པར་བྱ་བ་ཉིད་ཀྱིས་ཡུལ་ལ་མཐར་གྱིས་སློབ་པ་མངོན་པར་རྟོགས་པ་གསུམ་པ་གསུངས་པ་ནི་རྩེ་མོའི་མངོན་པར་རྟོགས་པ་ཐོབ་པ་ཞེས་བྱ་བ་ལ་སོགས་པའོ། ། དེའང་བཅུ་གསུམ་སྟེ། ཕ་རོལ་ཏུ་ཕྱིན་པ་དྲུག་དང༌། རྗེས་སུ་དྲན་པ་དྲུག་དང༌། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ལ་སློབ་པའོ། ། དེ་ཡང་ཐོག་མར་དངོས་པོ་མེད་པའི་ངོ་བོ་ཉིད་ལ་བསླབ་པར་བྱའོ། ། དེ་ནས་རྗེས་སུ་དྲན་པ་དྲུག་པོ་རྟེན་རྗེས་སུ་དྲན་པ་གསུམ་པོ་སངས་རྒྱས་དང་ཆོས་དང་དགེ་འདུན་རྗེས་སུ་དྲན་པ་དང༌། དེའི་འོག་ཏུ་སྤྱོད་པ་རྗེས་སུ་དྲན་པ་གཉིས་པོ་སྡིག་པ་ལས་ལྡོག་པའི་ཚུལ་ཁྲིམས་ཀྱི་སྤྱོད་པ་དང༌། དགེ་བ་ལ་འཇུག་པ་གཏོང་བ་རྗེས་སུ་དྲན་པའོ། ། དེའི་འོག་ཏུ་འབྲས་བུ་རྗེས་སུ་དྲན་པ་སྟེ་འཇིག་རྟེན་དང་འཇིག་རྟེན་ལས་འདས་པའི་ལྷ་རྗེས་སུ་དྲན་པའོ། ། དེའི་འོག་ཏུ་ཕ་རོལ་ཏུ་ཕྱིན་པ་དྲུག་རིམ་པ་བཞིན་སློབ་པའི་མཐར་གྱིས་པའི་བྱ་བའོ།

 ། དེ་ལ་ཐབས་དང་སྨོན་ལམ་དང་སྟོབས་དང་ཡེ་ཤེས་བཞི་ཤེས་རབ་ཏུ་འདྲ་བའི་ཕྱིར་ས་བཅུ་ལ་ཕ་རོལ་ཏུ་ཕྱིན་པ་དྲུག་ལ་རིམ་གྱིས་སློབ་པ་ནི་གཙོ་བོར་ཕ་རོལ་ཏུ་ཕྱིན་པ་དྲུག་ལ་མཐར་གྱིས་སློབ་པ་སྟེ། སྔར་ཡང་དེ་དྲུག་ལ་མཐར་གྱིས་སློབ་པ་མེད་པ་ནི་མ་ཡིན་ནོ། ། དེ་ལ་སངས་རྒྱས་རྗེས་སུ་དྲན་པ་ཡང་ལྔ་སྟེ། གཟུགས་ལ་སོགས་པ་དང༌། མཚན་དང་དཔེ་བྱད་ལ་སོགས་པ་དང༌། ཚུལ་ཁྲིམས་ལ་སོགས་པའི་ཕུང་པོ་དང༌། སྟོབས་བཅུ་ལ་སོགས་པ་དང༌། རྟེན་འབྲེལ་དུ་ཡིད་ལ་མི་བྱེད་པས་མི་དམིགས་པའི་རྣམ་པར་དེ་རྗེས་སུ་དྲན་པའོ། ། དེ་ཡང་དང་པོ་ནི་སེམས་བསྐྱེད་པ་དང་པོའི་གནས་སྐབས་ཚོགས་ཀྱི་ལམ་དུ་རྗེས་སུ་དྲན་པར་བྱེད་པའོ། ། དེ་ནས་བཞི་ནི་རིམ་པ་བཞིན་ངེས་པར་བྱེད་པའི་བཞིའི་གནས་སྐབས་སུའོ། ། དེ་ལྟར་སློབ་པས་དྲན་པ་ཉེ་བར་བཞག་པ་ལ་སོགས་པ་བྱང་ཆུབ་ཀྱི་ཕྱོགས་ཀྱི་ཆོས་རྫོགས་པར་བྱེད་པས་ནི་མཐོང་བའི་ལམ་སྟེ། སྔར་ནི་དེ་ལྟར་སློབ་པས་མ་ཟིན་པའི་རྗེས་སུ་དྲན་པ་ཙམ་ཡིན་པའི་ཕྱིར་རོ། ། དེའི་འོག་ཏུ་རྣམ་པ་ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པ་ལ་སློབ་པས་ཁྱད་པར་དུ་བྱས་པ་ནི་སྒོམ་པའི་ལམ་གྱི་གནས་སྐབས་སོ། ། དེ་བཞིན་དུ་ཆོས་དང་དགེ་འདུན་རྗེས་སུ་དྲན་པ་ཡང་དང་པོ་ཚོགས་ཀྱི་ལམ་ཆུང་ངུ་ནས་བརྩམས་ཏེ་ཐོབ་པར་བལྟའོ། ། ཕ་རོལ་ཏུ་ཕྱིན་པ་ལ་མཐར་གྱིས་སློབ་པ་ཡང་སྦྱིན་པའི་དབང་དུ་བྱས་ཏེ་དེའི་ངོ་བོ་ཉིད་གོམས་པར་བྱེད་པ་དང་དེ་ནས་ཚུལ་ཁྲིམས་ཀྱི་ཕུང་པོ་དེ་ནས་ཏིང་ངེ་འཛིན་དེ་ནས་ཤེས་རབ་དེ་ནས་རྣམ་པར་གྲོལ་བ་དེ་ནས་རྣམ་པར་གྲོལ་བའི་ཡེ་ཤེས་དང་ལྡན་པར་སྦྱིན་པ་ལ་གོམས་པར་བྱེད་པས་མཐར་གྱིས་སློབ་པ་དང༌། ཚུལ་ཁྲིམས་ལ་སོགས་པ་ཕ་རོལ་ཏུ་ཕྱིན་པ་རིགས་མི་མཐུན་པ་གཞན་ལ་ལྟོས་ནས་ཀྱང་མཐར་གྱིས་སློབ་པར་བལྟའོ། ། དེ་ནི་མཐར་གྱིས་མངོན་པར་རྟོགས་པའོ།། །། སྐབས་བདུན་པ། སྐད་ཅིག་མའི་སྦྱོར་བ་བཤད་པ།

སྐད་ཅིག་མ་གཅིག་ལ་མངོན་པར་བྱང་ཆུབ་པ་ནི། སྦྱོར་བ་སྔ་མ་རྣམས་ཀྱི་ཡུལ་དུ་ཕྱིན་པ་ཐོབ་པའི་གནས་སྐབས་སོ། ། དེའང་བཞི་ལས་དང་པོ་རྣམ་པར་སྨིན་པ་མ་ཡིན་པའི་གནས་སྐབས་ཀྱི་ཟག་པ་མེད་པའི་ཆོས་ཐམས་ཅད་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པའོ། ། འདི་ལ་དོན་དགོད་པ་དང༌། དེ་ཉིད་དཔེས་སྒྲུབ་པ་ལས། དང་པོ་ནི། སྦྱིན་པ་ལ་སོགས་རེ་རེས་ཀྱང༌། ། ཞེས་བྱ་བ་ལ་སོགས་པའོ། ། གཉིས་པ་ནི། ཇི་ལྟར་སྐྱེས་བུས་ཟོ་ཆུན་རྒྱུད་ཅེས་བྱ་བ་ལ་སོགས་པའོ། ། སྐད་ཅིག་མ་གཅིག་ལ་བྱང་ཆུབ་ཀྱི་ཕྱོགས་ཀྱི་ཆོས་དང་ཕ་རོལ་ཏུ་ཕྱིན་པ་ལ་སོགས་པ་མངོན་པར་རྟོགས་པ་དང་པོ་འདི་ནི་ས་བདུན་པ་ལ་ཐོབ་པར་བལྟ་སྟེ་ཇི་སྐད་དུ། ཐེག་པ་ཆེན་པོ་མདོ་སྡེའི་རྒྱན་ལས། བྱང་ཆུབ་སེམས་དཔའ་ལྟ་བ་རྣམ་དག་པས། ། ཚུལ་ཁྲིམས་ཤིན་ཏུ་རྣམ་དག་མཉམ་པར་བཞག ། ཆོས་ལ་ང་སྤང་རྒྱུད་ཀུན་ཉོན་མོངས་མེད། ། རྣམ་པར་དག་པ་ཐ་དད་ང་རྒྱལ་མེད། ། སྐད་ཅིག་གཅིག་བློ་ཐོབ་པ་བཏང་སྙོམས་པ། ། ཞིང་རྣམས་སྦྱོང་བའི་སེམས་ཅན་སྨིན་པར་བྱེད། ། མཁས་པ་མཐུ་ཆེན་ལུས་ཡོངས་རྫོགས་པ་དང༌། ། ངེས་པར་སྟོན་ལ་མཁས་པ་དབང་བསྐུར་ཡིན་ཞེས་བྱ་བ་དང༌། དེའི་འགྲེལ་པ་ནས་ལྟ་བ་དང་ཚུལ་ཁྲིམས་རྣམ་པར་དག་པ་དང་མཉམ་པར་བཞག་པ་དང་ཆོས་ལ་ཐ་དད་ཀྱི་ང་རྒྱལ་སྤངས་པ་དང་རྒྱུད་ཐ་དད་པའི་ང་རྒྱལ་སྤངས་པ་དང་ཀུན་ནས་ཉོན་མོངས་པ་དང་རྣམ་པར་བྱང་བ་ཐ་དད་པའི་ང་རྒྱལ་མེད་པ་ནི་རིམ་པ་བཞིན་ས་དང་པོ་ནས་དྲུག་པའི་ཁྱད་པར་ཡིན་ལ། བདུན་པ་ལ་ནི་མཚན་མ་མེད་པར་གནས་པའི་མཐུས་སྐད་ཅིག་རེ་རེ་ལ་བྱང་ཆུབ་ཀྱི་ཕྱོགས་དང་མཐུན་པ་སུམ་ཅུ་རྩ་བདུན་སྒོམ་པར་སྐད་ཅིག་གཅིག་དང་ལྡན་པའི་བློ་ཐོབ་པ་ཡིན་ནོ། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། རྣམ་པར་སྨིན་པའི་གནས་སྐབས་ཀྱི་ཟག་པ་མེད་པའི་ཆོས་ཐམས་ཅད་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པ་ས་བརྒྱད་པའི་གནས་སྐབས་ཏེ། ས་དེ་ལ་མཚན་མ་མེད་པ་ལ་གནས་པ་ལྷུན་གྱིས་གྲུབ་པར་དེའི་ཡེ་ཤེས་རྣམ་པར་སྨིན་པ་དང་འདྲ་བར་གསུངས་པ་ཡིན་ནོ།

། དེ་བཞིན་དུ་སྐད་ཅིག་མ་གཅིག་ལ་མངོན་པར་བྱང་ཆུབ་པ་གསུམ་པ་ནི་ས་དགུ་པའི་གནས་སྐབས་ཏེ། དེ་ལ་སེམས་ཅན་སྨིན་པར་བྱེད་པ་སྦྱིན་པ་ལ་སོགས་པའི་སྤྱོད་པའི་ཆོས་ཐམས་ཅད་རྨི་ལམ་ལྟ་བུ་ལ་གནས་ནས་མཚན་ཉིད་མེད་པའི་ཆོས་ཐམས་ཅད་སྐད་ཅིག་མ་གཅིག་ལ་མངོན་དུ་རྟོགས་པའི་མཐུ་ཐོབ་པའི་ཕྱིར་རོ། ། བཞི་པ་ནི་ས་བཅུ་པའི་གནས་སྐབས་ཏེ། ས་དེ་ལ་གཉིས་སུ་སྣང་བའི་བག་ཆགས་ཕྲ་མོའི་གཉེན་པོ་ཐོབ་པའི་ཕྱིར་རོ། ། དེ་ལྟར་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པ་བཞི་པོ་འདི་ནི་སློབ་པ་དང་སྒོམ་པའི་འབྲས་བུ་བཞི་གྱུར་པའི་ས་བཞིའི་གནས་སྐབས་སོ། ། དེ་སྐད་དུ་ཡང་འབྲས་བུ་རྣམས་འདི་བཞི་ཡང་ས་བཞི་ལ་ནི་ཡང་དག་བརྟེན་ཞེས་གསུངས་པ་ཡིན་ནོ། ། སྐད་ཅིག་མ་ལ་མངོན་པར་རྫོགས་པར་བྱང་ཆུབ་པའོ།། །། སྐབས་བརྒྱད་པ། འབྲས་བུ་ཆོས་སྐུ་བཤད་པ། ཆོས་ཀྱི་སྐུ་ལ་གཉིས་ཏེ། སྤྱིའི་མཚན་ཉིད་ནི་དེ་བཞིན་ཉིད་དྲི་མ་མེད་པའི་གནས་སྐབས་ཀྱི་ཆོས་ཀུན་རྫོབ་དང་དོན་དམ་པར་རང་དང་གཞན་ལ་སྣང་བ་དང་མི་སྣང་བ་མཐའ་དག་གོ ། རབ་ཏུ་དབྱེ་ན་བཞི་སྟེ། ངོ་བོ་ཉིད་རྫོགས་པར་ལོངས་སྤྱོད་པ་དང༌། སྤྲུལ་པ་གསུམ་ནི་ཆོས་སྐུའི་རང་བཞིན་ཡིན་ལ། དེའི་མཛད་པ་ནི་འབྲས་བུའི་ཁྱད་པར་ཡིན་ཏེ་རྣམ་པ་བཞིའོ། ། དེ་ལ་ངོ་བོ་ཉིད་ཀྱི་སྐུ་ལ་རང་བཞིན་མདོར་བསྟན་པ་ནི། ཐུབ་པའི་ངོ་བོ་ཉིད་སྐུ་ནི་ཞེས་བྱ་བ་ལ་སོགས་པའོ། ། ཟག་པ་མེད་པའི་ཆོས་ཞེས་བྱ་བ་ནི་རང་བཞིན་གྱིས་དྲི་མ་མེད་པའི་ཡོན་ཏན་ནོ། ། རྣམ་ཀུན་རྣམ་དག་པ་ནི་གློ་བུར་གྱི་དྲི་མ་དང་བྲལ་བའོ། ། དེའི་ཡོན་ཏན་གྱི་རྣམ་པའི་སྒོ་ནས་རྒྱས་པར་འཆད་པ་ནི། བྱང་ཆུབ་ཕྱོགས་མཐུན་ཞེས་བྱ་བ་ལ་སོགས་པའོ། ། འདི་ལ་བཞི་ལས་དབྱེ་བ་སྤྱིར་བསྟན་པ་ནི། ཆོས་ཀྱི་སྐུ་ཞེས་བརྗོད་པ་ཡིན་ཞེས་བྱ་བ་ཡན་ཆད་དོ། ། དེའི་ཁྱད་པར་བཤད་པ་ནི། ཉན་ཐོས་ཉོན་མོངས་མེད་པའི་ལྟ། ། ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་སོ།

། རྟག་ཏུ་དོན་མི་མཛད་པའི་རྒྱུ་ནི། རྒྱུ་ནི་ཡོངས་སུ་སྨིན་གྱུར་ནས་ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་སོ། ཁྱབ་པ་དང་རྟག་པར་བརྗོད་པའི་རྒྱུ་ནི། དེ་ལྟར་མཛད་པ་རྒྱ་ཆེའི་ཕྱིར་ཞེས་བྱ་བའི་ཚིགས་སུ་བཅད་པའོ། ། ལོངས་སྤྱོད་རྫོགས་པའི་སྐུ་ལ་གཉིས་ལས། རང་བཞིན་མདོར་བསྟན་པ་ནི། མཚན་ནི་སུམ་ཅུ་རྩ་གཉིས་དང༌། ཞེས་བྱ་བའི་ཚིགས་སུ་བཅད་པ་དག་གོ ། ཡོན་ཏན་རྒྱས་པར་བཤད་པ་ནི། ཕྱག་ཞབས་འཁོར་ལོའི་མཚན་དང་ཞེས་བྱ་བའི་ཚིགས་སུ་བཅད་པ་ལྔས་མཚན་རྣམས་ཀྱི་མཚན་ཉིད་གསུངས་སོ། ། འདི་ལ་མཚན་ནི་གང་གང་གི་ཞེས་བྱ་བའི་ཚིགས་སུ་བཅད་པ་གསུམ་གྱིས་དེའི་སྒྲུ་བྱེད་བཤད་དོ། ། དེ་ནས་ཚིགས་སུ་བཅད་པ་གཅིག་གིས་ནི་སྤྲུལ་པའི་སྐུ་བཤད་དོ། ། དེ་བཞིན་འཁོར་བ་ཇི་སྲིད་འདི། ། ལས་ནི་རྒྱུན་མི་འཆད་པར་འདོད། ། ཞེས་བྱ་བ་སོགས་པས་ནི་འཕྲིན་ལས་སོ། ། དེ་ལ་དང་པོར་ཐེག་པ་ཆེན་པོའི་ཚོགས་ལམ་ལ་དགོད་པའི་འཕྲིན་ལས་ནི་གསུམ་སྟེ།བསམ་པ་རྣམ་པར་དག་པ་ལ་འགྲོ་བ་ལ་མངོན་པར་ཞེན་པ་ཞི་བའི་མཚན་ཉིད་མྱ་ངན་ལས་འདའ་བ་ལ་འཇུག་པ་ལ་འགྲོ་བ་ཞི་བའི་ལས་སོ། ། སྦྱོར་བ་རྣམ་པར་དག་པར་དགོད་པ་ནི་བསྡུ་བ་བཞི་ལ་དགོད་པའི་ལས་སོ། ། ལྟ་བ་རྣམ་པར་དག་པ་ལ་འགོད་པ་ནི་ཀུན་ནས་ཉོན་མོངས་པ་དང་རྣམ་པར་བྱང་བ་རྟག་པ་མཛད་པ་སྟེ་གཉེན་པོ་བདེན་བཞི་ཡོངས་སུ་ཤེས་པ་ལ་སོགས་པ་ལ་འགོད་པའོ། ། དེ་ནས་ཐེག་པ་ཆེན་པའི་སྦྱོར་ལམ་ལ་འགོད་པའི་འཕྲིན་ལས་ལ་གསུམ་སྟེ། བསམ་པ་རྣམ་པར་དག་པ་ལ་འགོད་པ་ནི་བྱམས་པ་ལ་སོགས་པ་གཞན་གྱི་དོན་བསམ་པ་ལ་འགོད་པའི་ལས་སོ། ། སྤྱོད་པ་ལ་འགོད་པ་ལ་གཉིས་ལས། རང་དོན་གྱི་སྤྱོད་པ་ལ་འགོད་པ་ནི་ཕ་རོལ་ཏུ་ཕྱིན་པ་ལ་འགོད་པའོ། ། གཉིས་ཀའི་དོན་སྤྱོད་ལ་འགོད་པ་ནི་སངས་རྒྱས་ཀྱི་ལམ་ལ་འགོད་པའོ། ། ལྟ་བ་རྣམ་པར་དག་པ་ལ་འགོད་པ་ནི་རང་བཞིན་གྱིས་སྟོང་པ་ཉིད་ལ་འགོད་པའོ། ། དེའི་འོག་ཏུ་མཐོང་བའི་ལམ་ལ་འགོད་པ་ནི།

གཟུང་བ་དང་འཛིན་པ་གཉིས་མེད་པར་རིག་པ་ལ་འགོད་པའོ། ། དེའི་འོག་ཏུ་སྒོམ་པའི་ལམ་ལ་འགོད་པ་ལ་ཀུན་རྫོབ་ཏུ་ཚུལ་ཁྲིམས་དང་ཏིང་ངེ་འཛིན་ལ་དགོད་པ་ནི། ། བརྡ་ལ་དགོད་པའི་འཕྲིན་ལས་ཏེ་ས་གཉིས་པ་དང་གསུམ་པ་ལ་དགོད་པའོ། ། དེ་ནས་མི་དམིགས་པའི་ཤེས་རབ་ཀྱི་བསླབ་པ་ལ་བཞི་པ་ལ་ཐོབ་པར་བྱེད་པ་དང༌། ས་ལྔ་པ་ལ་བདེན་པའི་སྤྱོད་ཡུལ་ལ་ལྷག་པར་མི་དམིགས་པ་དང༌། ས་དྲུག་པ་ལ་རྟེན་ཅིང་འབྲེལ་བར་འབྱུང་བ་ལུགས་སུ་འཇུག་པ་དང་ལུགས་ལས་ལྡོག་པ་ལ་ལྷག་པར་མི་དམིགས་པ་ལ་འགོད་པ་ནི་དམིགས་པ་མེད་པའི་ལས་སོ། ། དེའི་འོག་ཏུ་ས་བདུན་པ་ལ་འགོད་པ་ནི། ལུས་ཅན་ཡོངས་སུ་སྨིན་པར་བྱེད་པ་ལ་འགོད་པའི་ལས་སོ། ། དེའི་འོག་ཏུ་ས་བརྒྱད་པ་ལ་རང་གི་ངང་གིས་འཇུག་པའི་ལམ་ཤེས་པ་བསྐྱེད་པས། བྱང་ཆུབ་སེམས་དཔའི་ལམ་དང༌། ཆོས་ཐམས་ཅད་ལ་མངོན་པར་མ་ཞེན་པ་དང༌། བྱང་ཆུབ་ཐོབ་པ་སྟེ་ཐེག་པ་ཆེན་པོའི་རྒྱུད་བླ་མ་ནས་བཤད་པ་བཞིན་ཆོས་ཐམས་ཅད་ལ་དབང་བསྒྱུར་བ་ཐོབ་པས་བྱང་ཆུབ་ཐོབ་པ་དང༌། སངས་རྒྱས་ཀྱི་ཞིང་དག་པ་སྟེ་ས་དེ་ལ་ཞིང་ལ་དབང་ཐོབ་པ་ཉིད་ཇི་སྐད་བཤད་པ་བཞིན་དུ་གྲུབ་པ་ལ་འགོད་པའི་ལས་སོ། ། བྱང་ཆུབ་པ་ཉིད་དུ་ངེས་པ་ལ་བཀོད་པ་དང༌། སེམས་ཅན་གྱི་དོན་ཚད་མེད་པ་བྱེད་པ་ལ་བཀོད་པ་ནི་ས་དགུ་པ་སྟེ། ས་དེ་ལ་སེམས་ཅན་སྨིན་པར་བྱེད་པར་གསུངས་པ་ཡིན་ནོ། ། དེའི་འོག་ཏུ་ས་བཅུ་པ་ལ་ཡེ་ཤེས་མཐུ་ཆེན་པོ་ཐོབ་ནས་སངས་རྒྱས་རྣམས་ཀྱི་དྲུང་དུ་ཕྱོགས་བཅུར་འགྲོ་བ་དང༌། བྱང་ཆུབ་ཀྱི་ཡན་ལག་སྦྱིན་པ་ལ་སོགས་པ་ཁྱད་པར་ཅན་ལ་འགོད་པ་དང༌། འགྲོ་བ་ལྔའི་འཁོར་བའི་ཆོས་ཇི་ལྟ་བ་བཞིན་ཤེས་པ་ལས་དང་འབྲས་བུ་ཆུད་མི་ཟ་བ་རྟོགས་པ་དང༌། བདེན་པ་རྣམས་ལ་མཉམ་པ་ཉིད་དུ་མཐོང་བ་དང༌། ཕྱིན་ཅི་ལོག་བཞི་ཟད་པ་རྗེས་སུ་ཐོབ་པ་དང༌། ཕྱིན་ཅི་ལོག་གི་བཞི་དངོས་པོར་འཛིན་པ་མེད་པའི་གཉེན་པོ་ཐོབ་པ་དང༌། ཐ་སྙད་པའི་རྣམ་པར་བྱང་བ་ཡོངས་སུ་རྫོགས་པ་དང༌།

ཚོགས་ཡོངས་སུ་རྫོགས་པ་ཉིད་ཐོབ་པ་དང༌། འདུས་བྱས་དང་འདུས་མ་བྱས་ཐ་དད་པ་མེད་པར་ཡོངས་སུ་ཤེས་པ་སྟེ་དེ་ལྟར་རྣམ་པ་དགུ་ལ་བཀོད་ནས། སངས་རྒྱས་ཀྱི་ས་ལ་བཀོད་པས་ཐ་མར་མྱ་ངན་འདས་པ་ལ་བཀོད་པའི་འཕྲིན་ལས་སོ། ། སློབ་དཔོན་སེང་གེ་བཟང་པོའི་ལྟར་ན། ཆོས་ཀྱི་སྐུའི་གནས་སྐབས་འདི་ལྟ་སྟེ། རང་བཞིན་དང༌། ཆོས་དང༌། ལོངས་སྤྱོད་པ་དང༌། སྤྲུལ་པའི་སྐུ་དང་བཞི་ཆོས་སྐུའི་མཛད་པའོ། ། གཉིས་པ་ཆོས་ཀྱི་སྐུ་ལ་བཞི་སྟེ། རང་བཞིན་སྤྱིར་རྣམ་པར་གཞག་པ་དང༌། དེའི་ཁྱད་པར་བཤད་པ་དང༌། རྟག་ཏུ་དོན་མི་བྱེད་པའི་རྒྱུ་དང༌། ཁྱབ་པ་རྟག་པར་བཞག་པའི་རྒྱུའོ། ། རང་བཞིན་སྤྱིར་བཞག་པ་ལ་ཡང་བཞིན་ལས། ཆོས་སྐུ་ངོ་བོ་ཉིད་ལས་ཐ་དད་དུ་རྣམ་པར་གཞག་པ་ནི་སྐུ་དང་པོ་བསྟན་ནས་ཞེས་བྱ་བ་ནས་བརྩམས་ཏེ་ཁ་ཅིག་གི་ཞེས་བྱ་བའི་བར་རོ། ། ཐ་མི་དད་པར་རྣམ་པར་དག་པའི་ཚུལ་ནི། གཞན་དག་ནི་ཞེས་བྱ་བ་ནས་ཚིགས་ལེའུར་བྱས་པ་འཇུག་པར་བྱེད་དོའི་བར་རོ། ། ཐ་མི་དད་པ་ལ་གནོད་པ་བརྗོད་པ་ནི། གཞན་དག་ན་རེ་ཞེས་བྱ་བ་ལ་སོགས་པའོ། ། ཐ་མི་དད་པའི་ཚུལ་ལ་གནོད་པ་སྤང་བ་ནི་ཁ་ཅིག་ན་རེ་ཞེས་བྱ་བ་ལ་སོགས་པའོ། ། དེ་ལྟར་རང་བཞིན་སྤྱིར་རྣམ་པར་བཞག་ནས་ཁྱད་པར་བཤད་པ་ནི་ཚིགས་སུ་བཅད་པ་གཉིས་འགྲེལ་པ་དང་བཅས་པའོ། ། རྟག་ཏུ་དོན་མི་བྱེད་པའི་རྒྱུན་ནི་ཚིགས་སུ་བཅད་པ་གཉིས་འགྲེལ་པ་དང་བཅས་པའོ། ཁྱབ་པ་དང་རྟག་པར་བརྗོད་པའི་རྒྱུ་ནི་དེ་ལྟར་མཛད་པ་རྒྱ་ཆེའི་ཕྱིར། ཞེས་བྱ་བའི་ཚིགས་སུ་བཅད་པ་གཅིག་གོ ། ལོངས་སྤྱོད་རྫོགས་པ་དང་སྤྲུལ་པ་ནི་སྔ་མ་བཞིན་ནོ། ། མཛད་པ་ཡང་སྔ་མ་ཉིད་ལས་གསལ་ལོ། ། དེ་ལྟར་ཡན་ལག་རྣམ་པར་དབྱེ་བ་བཤད་ནས་ལྔ་པ་དོན་བསྡུ་བ་ནི་ཚིགས་སུ་བཅད་པ་གཉིས་ཏེ་ཤིན་ཏུ་གསལ་ལོ།། །། ཁ༣ བཤད་པ་མཐར་ཕྱིན་པའི་དོན་བཤད་པ། དེ་ལྟར་བཤད་པ་ལ་འཇུག་པ་དང༌། བཤད་པ་ཉེ་བར་དགོད་པ་དག་བྱས་ནས་བཤད་པ་མཐར་ཕྱིན་པའི་བྱ་བ་ནི་ལ་ལས་དོན་ཞེས་བྱ་བ་ལ་སོགས་པའོ།

། འདི་ལའང་ལྔ་ལས། དང་པོ་བཤད་པར་བྱ་བའི་ཁྱད་པར་ནི་ཁོ་ནར་བཤད་པའི་ཚིགས་སུ་བཅད་པ་གཉིས་ཏེ། རྒྱས་འབྲིང་མཐའ་དག་གི་དོན་བསྡུས་པ་མཐའ་དག་གི་ཚུལ་ལུགས་ལེགས་པར་བསྡུས་པའི་ཚིག་ལེའུར་བྱས་པ་བཤད་པར་བྱས་སོ་ཞེས་བྱ་བའི་དོན། གཉིས་བཤད་པའི་ཚུལ་ལའང་ཚིགས་སུ་བཅད་པ་གཉིས་སོ། ། བཤད་པའི་བསོད་ནམས་བསྔོ་བ་དང་ཁེངས་སྐྱུང་བ་དང་བཤད་པ་ལ་སྤྲོ་བ་སྒྲུབ་པ་གསུམ་གྱི་གོ་བར་ཟད་དོ། ། ཀ༣ མཇུག་གི་དོན་བསྟན་པ། ཤེས་རབ་ཕ་རོལ་ཏུ་ཕྱིན་པའི་དོན་གྱི་ཚུལ། ། འབད་དེ་བློ་ངན་རྣམས་ཀྱི་ཡུལ་མིན་འདི། ། དེ་ལྟར་བདག་གིས་ཕྱོགས་ཙམ་རྣམ་ཕྱེ་བས། ། མཁས་རྣམས་ལེགས་པའི་ལམ་འདི་གུས་སྟོན་ཤོག ། བདག་ཀྱང་སྐྱེ་བ་ཀུན་ཏུ་རྒྱལ་བའི་ཡུམ། ། ཟབ་མོ་འདི་ལ་རྟག་ཏུ་སྤྱོད་བྱེད་ཅིང༌། ། རྒྱལ་དང་དེ་སྲས་རྣམས་ཀྱིས་རྗེས་བཟུང་སྟེ། ། གཞན་དོན་བྱེད་ལས་སླར་ལྡོག་མ་གྱུར་ཅིག ། ཤེས་རབ་ཀྱི་ཕ་རོལ་ཏུ་ཕྱིན་པ་མན་ངག་གི་བསྟན་བཅོས་དོན་བསྡུས་པ་དགེ་སློང་བློ་ལྡན་ཤེས་རབ་ཀྱིས་རབ་ཏུ་སྦྱར་བའོ། ། ། ། བློ་ཆེན་བསྟན་པའི་སྒྲོན་མེ་བདག་ཉིད་ཆེ། ། བློ་ལྡན་བྱང་ཆུབ་སེམས་དཔའ་རབ་གྲགས་པ། །ཟབ་མོའི་འགྲེལ་པ་དོན་ཟབ་ཚིག་རླིང་སྦྱར། ། མི་གསལ་བློ་ཅན་སྐྱེ་བོའི་ཡུལ་མ་ཡིན། ། དེས་ན་དམན་རྣམས་མོས་པ་དཀའ་ན་ཡང༌། ། མཁས་པ་རྣམས་ཀྱིས་ཡིད་ཆེས་བྱ་བའི་ཕྱིར། ། མཚན་ནི་རིན་པོ་ཆེ་ཡི་སྒྲོན་མེ་ཡིན། །ཡང་ན་རྒྱན་གྱི་རྒྱན་ཅེས་བྱ་བར་གཟུང༌། ། དགེའོ། ། ། ། བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་འགྲེལ་རིན་ཆེན་སྒྲོན་མེ་བཞུགས་སོ། ། -PAGE 386--PAGE 385--PAGE 369-